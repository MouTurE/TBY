BUGÜN, mutfak masasında kahvaltısını yaparken paranoyak hissettiğini fark etti. Elindeki çatal ve bıçağı bırakıp etrafına bakındı, fakat şüpheli bir şey göremedi. Onu paranoyaklaştıran şey, düşünceleri olmalıydı. Çünkü kendisi için o düşünceler, yaz aylarında çıkagelip etrafında dönüp dolaşan sivrisineklerden başka bir şey değildi. Onu rahatsız ediyordu bütün bunlar. Onları fark ediyordu, fakat o düşünceler sanki onun değilmiş gibi onlara ulaşmakta güçlük çekiyordu. 
 BUGÜN, ulaşamadığı düşüncelerle boğuşmayı bırakıp kahvaltısını yemeye devam etti. Tabağında kızarmış ekmekle birlikte omlet, bir de yanında sütlü kahvesi vardı. Eline bıçağı alıp omletin kenarından kesti ve çatallı ona batırıp ağzına götürdü. Omlet hala sıcaktı, ağzında ısıyı hissetti. Kış ayına kıyasla bu sıcaklık oldukça rahatlatıcıydı. Çatal ve bıçağı tabağa bırakınca çın diye bir ses çıkardılar. Çıkan sesle birlikte irkildi.  
 Uykuluydu. Dün gece gördüğü kâbus onu doğru düzgün uyutmadı. Kâbusu hakkında kimseyle konuşmak istemedi, çünkü korkutucuydular ve insan aklının kavrayamayacağı şeylerdi. Belki de o yüzden paranoyaktı. 
 Onu saatlerdir uzaktan izliyorum ve hiçbir şey yapmıyor. Saklandığım yerde, pencerenin kenarında, sıkılmaya başlıyorum. Yanına gitmek isterdim fakat onu nasıl öldüreceğimi daha düşünmedim. Akşama kadar vakti var, zamanı geldiğinde onu vahşice doğrayacağım. Kanlarını şarap gibi kadehe döküp içeceğim ve kemikleriyle duvarlara vurarak ritim tutup eğleneceğim. Bütün bunlar, bana verilen bir görev. Bu görevi şeytanın ta kendisi verdi evet!
 İçtiği sütlü kahve BUGÜN’ü ayıltamadı. Hala yorgun gibiydi. Gözleri dalgın bir halde evin salonuna baktı. Pencereden baktığında kuşların uçuşunu gördü. Onların seslerini de duyar gibi oldu fakat kendisinde pek bir şey uyandırmadı. Salonu temizlemesi gerektiğini düşündü. Kirli çamaşırları oraya buraya attığı için ve uzun zamandır salona ayak basmayı reddettiğinden ötürü bu kadar dağınıktı. Salon artık oturup başkalarıyla sohbet etmekten ibaret değil de kirli sepeti olamaya başladı. Bunu düzeltmeliydi.
 Kahvaltısını bitirdikten sonra bulaşıkları tekneye koydu ve salona yöneldi. Tek tek etraftaki çamaşırları toplamaya başladı. Koltukların üstüne atılı çamaşırlardan gelen iğrenç koku, burnunu yaktı. Yediği kahvaltıyı kusmak istedi, biraz kötüleşti ama sonra toparladı. Çamaşırları eline aldı ve mutfaktaki kirli sepetine attı. Artık salon daha temiz görünüyordu. Salonu toplama işi onu susattığı için mutfaktaki sebilden su doldurup içti. Su boğazından geçip içini ferahlattı. 
 Onu hissedebiliyordum çünkü onunla o kadar çok benzerliğimiz vardı ki... Fakat biz farklı iki varlıktık günün sonunda. Ve ikimizin de aynı anda aynı yerde bulunmaması gerekti. Bu yüzden onu öldürmeliydim. Şeytan öyle diyordu.
 BUGÜN, arkadaşlarıyla buluşmaya gidecekti. En iyi arkadaşlarıydı bunlar. Her ne kadar kendisi gibi olmasalar da onların arkadaşlığından memnundu. Arkadaşlarından birisi, kendisinden oldukça uzun boylu bir basketbol oyuncusuydu. Üniversiteden arkadaşlarıydı bunlar. Şehrin en ünlü mahallelerinden birine gideceklerdi. Orası, diğer mahallelere göre daha kalabalık, daha canlı ve daha sosyeteydi. Ünlü kafeler, restoranlar, sinema salonları falan hep oraya kurulurdu; çünkü oraya gelen insan sayısı fazlaydı. 
 Telefonuna göz attı ve kendisine gelen mesajları kontrol etti. Bir arkadaşının her gün yaptığı gibi sosyal medyada bulduğu komik bir videoyu gönderdiğini fark etti. Videoyu izleyip komik buldu, sonra bir daha onu düşünmedi. Onun dışında, kendisine gizli bir numaradan gelen mesaja baktı. ‘Öleceksin…’ yazılıydı. Birisinin kendisine şaka yaptığını düşünerekten numarayı hemen engelledi. Engellediği için o gizli numaradan bir daha mesaj gelmeyecekti. En azından o öyle düşünüyordu. 
 Fakat bu hiç önemli değildi bile. Hiçbir şeyi durduramazdı çünkü.
 Gizli numara her nasılsa tekrardan BUGÜN’e mesaj yazmayı başardı. Ona gelen mesaj bu sefer yazıdan ziyade bir görüntüydü. Kendisine gönderilen resmi gördüğünde panik oldu. Bir ceset fotoğrafı olduğunu düşündü. Kolları bacakları koparılmış halde yerde yatan bir ceset vardı fotoğrafta. Etrafını çevreleyen kan gölünün cesetteki kişiye ait olduğunu düşündü. Muhtemeldi çünkü. Böylece BUGÜN, kendisine mesaj gönderen gizli numaranın ciddi olduğunun farkına vardı.
 Polisi arayıp haber vermek istedi. Telefona çıkan polise olanları anlattı ve gizli numaranın izini sürmelerini söyledi. Onlar da hemen işe koyulacaklarını ve sakin kalması gerektiğini söylediler. Gerçi polislerin bir şey yapacağından şüpheliydi. Hepsi tembelin tekiydi ve sadece vergi almasını bilirlerdi. Polisler, belki de kapımızdaki katillerin en esaslısıydı. Çünkü birini öldürdüklerinde onları iyi sandığımız için yanlarına kalması olasıydı. BUGÜN öyle düşünüyordu en azından. 
 Zaman geçtikçe daha da panik oluyordu. Burnundan soluyor, kalbi küt küt atıyordu. Monotonluğu her ne kadar sevmese de hayatındaki böyle değişiklikler kendisini dehşete düşürüyordu. İçinde alevler yanıp tutuşuyordu ve bu konuda bir şeyler yapmak istiyordu. Etrafına delice bakışlar atıyor ve kendisini bu durumdan kurtaracak bir şeyler arıyordu. Evin etrafında koşturmak için açıklanamaz bir istek duyuyordu. Şeytanların etrafa savurduğu lanetler, iç organlarını titretiyor ve kendisini deliye döndürüyordu. Duyguları, düşüncelerini yavaşça öldürüyor ve vücudunun hükmünü eline almaya çalışıyordu. İçindeki panik duygusu, zaman geçtikçe daha da kabarıyordu. 
 Evden çıkmayı reddetti. Yatağına girip bütün bu olanları unutmak istedi. Ama arkadaşlarına söz verdiği için buluşmaya gitmesi gerekti. Gerçi onun için önemli değildi fakat sosyal hayatını mahvetmemek için bunu yapmalıydı. Tekrar susadığı için mutfaktaki sebile gidip kendisine su doldurdu. Suyu içince içi yandı ve bunu yaptığına pişman oldu. Ağlama isteği vardı içinde.
 Arkadaşlarıyla buluşması gerektiğinden ötürü evden çıkıp arabasına bindi. Arabanın anahtarını sokup sağa doğru çevirdi ama her nedense arabayı çalıştıramadı. Tekrar denedi fakat yine olmadı. Bozulmuş olabilirdi. Sinirinden arabaya yumruk attı ve tekme savurdu. Kırılıp kırılmaması umurunda değildi, çünkü duyguları mantığını çoktan köreltmişti bile. Şimdi nasıl arkadaşlarının yanına gidecekti?
 Evde kalması için arabasını ben bozdum. Bunu tahmin etmiş olmalısınız herhalde. Ama biliyorum ki o, bu evden bir şekilde çıkıp başka yerlere gidecekti. Her ne kadar cesaretini kırmayı başarsam da gitmesini engelleyemezdim. Gerçi önemi yoktu. Eninde sonunda eve gelmesi gerekiyor zaten. Arkadaşlarında kalmadığı sürece akşam uyumak için eve gelmesi şarttı. Aksi takdirde polis kılığında onu arayıp eve gelmesini söyleyebilirdim. 
 Evden gittiğine göre artık içeriye girebilirdim. Evin girişini kilitlemiş olduğunu bildiğimden ötürü denemeye yeltenmedim bile. Arkası da kilitliydi herhalde. Arka bahçedeki köpek; benim görünüşümü tanıdığı birine benzettiği için havlamadı bile, hatta yanıma gelip başını okşamamı istedi. Ben de elimi uzatıp başından sevdim. Köpek bunu beğenmiş olacaktı ki yere yatıp göbeğini de sevmemi için yalvarırmışçasına bana baktı. Kuyruğunu sağa sola sallayıp neşeli sesler çıkardı. Biliyor musunuz bilmem ama bir canlının göbeği, vücuttaki en korunaksız alandır. Bu yüzden yabancı biriyle karşılaştıklarında göbeklerini kesinlikle korurlar. İçinde bulunduğum durumun her ne kadar garip olduğunu bilsem de bu konuda bir şey yapmadım.
 BUGÜN, en yakındaki otobüs durağına yürüme kararı aldı ve böylece evden gitti. İçinde büyüyen panik yüzünden koşma isteği vardı içinde, fakat bir şekilde dizginleyip bütün yolu yürüdü.
 Evin ikinci katındaki yatak odasına tırmanıp girebilirdim. Sadece evin ön ve arka çıkışını kilitlediği için yukarıdaki pencerelerden girmek mümkündü. İki katlı beyaz ev, ailesine aitti. Onlar yurtdışında olmalıydı. Bu süre zarfında o tamamen yalnızdı. Üçgen çatılı bu evi tekrardan göz gezdirip nereden gireceğimi kararlaştırdım. Pencerelerin kilitli olmadığını biliyordum, çünkü kimse onları kilitleyecek kadar özenli bir insan değildi. Panjurların bile açık olduğu besbelliydi. Bu yüzden içeri girmede hiç zorlanmayacağımı düşündüm. Zaten bu ev çok da büyük bile değildi. Tırmanırken sorun yaşayacağımı pek sanmıyorum.
 Elbette köpeğin bulunduğu arka bahçeden tırmanmaya çalışmadım. Köpek bunu şüpheli bulup havlamaya başlardı herhalde. Sonra bu havlama da komşuların ilgisini çekeceğinden görevimi yerine getiremezdim. Dışarıdan bir komşunun geçtiğini fark ettim. O da beni görünce hiçbir şey olmamış gibi gülümseyip selam verdi. Görünüşüm yüzünden işkillenmemiş olmalıydı. İşte bu harikaydı.

***

 BUGÜN, yanından geçtiği bir mağazanın vitrin camından kendi yansımasını gördü. Gördüğü şey karşısında “Bu görüntü bana mı ait?” diye sorguladı kendisini. “Bu vücudu taşıyan kişi ben miyim?” Daha da çok düşüncelere daldı. Siyah kıvırcık saçları ve yeşil gözleri ona garip göründü. Giydiği siyah renkli tişört ve kot pantolonunda yanlış bir şeyler olduğunu sezdi. Fakat bunlara rağmen neyin anormal olduğunu anlayamadı bir türlü. 
 Evin içine girer girmez canım çikolatalı pasta çekti. Bulabildiğim malzemeleri çıkarıp pastayı yapmaya başladım. İki tane yumurta kırdım…
 Sağ kulağında belirsiz bir çınlama hissetti. Kendisine bir şey patlamış gibi geldi. Sonra aynı çınlamayı sol kulağında da hissetti. İki tane çınlamadan sonra beyninin rahatsız edici bir sıvıyla dolduğunu düşünerek kendisine bir iğrenme geldi. Sıvının ne olduğunu çıkaramadı, çünkü kafasının içinde akıyor gibiydi.
 Kırdığım iki yumurtanın sıvısını bir kaba döküp çırpmaya başladım. Yumurtaların sarısı ve beyazı bir daire içinde dönerek birbirleriyle karıştılar. Tıpkı ben ve o gibi…
 Beyni yavaşça eriyormuş gibi hissetti. Kafasının içinde akan sıvı yüzünden olduğunu düşündü. Bir süre sonra başı dönmeye başladı. Sanki kafasının içinde tornado dönüyor ve tekinsiz sıvıyla birlikte karışıyor gibiydi. Her şey birbirine girince gözleri bulanıklaştı.
 Yumurta karışımına şeker, vanilya ve kakao tozu attım. Sonra karıştırmaya devam ettim.
 Her nedense ağzında tatlı bir aroma sezdi. Dehşet içinde huzurlu bir ölüme kavuşuyormuş gibi hissetti. Bir yandan beyni bilmediği bir sıvıyla karışıyor, bir taraftan da ağzı tatlanıyordu. Belki de içine başka bir şey giriyordu ve giren şey de, dili tarafından algılanıp tatlı bir aroma şeklinde beyne sinyal olarak gönderiyordu. Bunun nasıl olabileceğini anlamadı. Zaten akıllı birisi de değildi kendisi. 
 Harmanladığım şeyi kek unu ile katılaştırarak fırına attım ve iki dakikaya pişmesi için ayarladım. İki dakika sonra çikolatalı kekim hazır olacaktı.
 Ellerine baktı ve kime ait olduğunu çıkaramadı. Yüzü kendisine yabancı geldi. Karşısındaki yansımaya baktığında vücudu eriyor gibiydi. Beyin hücrelerinin ölüşü gözlerinde canlandı ve kendisine “Ben kimim?” diye sordu. İçinden çığlık atmak geldi ama yapamadı. “Ağzım yok ve bağırmak istiyorum!” diye haykırdı içinden. Kollarının ve bacaklarının kontrolünü kaybediverdi aniden. Sinirleri yanıyordu zamanla. 
 İki dakika sonra fırın durdu. Pastam hazırdı artık, afiyetle yiyebilirdim onu. Elime eldiven geçirip fırından tepsiyi aldım ve mutfaktaki tezgâhın üstüne koydum. Çekmeceleri karıştırıp elime geçen en keskin bıçakla pastayı parçalara böldüm. İnsan öldürmeye alışık olduğum için, pastadan kan fışkırmasını bekliyordum. Tabii ki de öyle bir şey olmadı. Pastadan bir dilim keserken aklıma daha önce öldürdüğüm masumların çığlıkları geldi. Ama ben her nedense pastanın çığlık attığını düşündüm. Delirmiş olabilirdim evet, ama bu umurumda bile değildi.
 Kestiğim pasta dilimini küçük bir tabağa koyup bir çatal aldım ve mutfak masasına oturdum. Oturduğum koltuk hala sıcaktı. Evin sahibi biraz önce bu koltukta oturmuş olmalıydı herhalde. Pastayı afiyetle yedim ve çok lezzetli buldum. Evin sessizliğindeki huzuru kucaklarken pastamı yavaşça yedim. Acelem yoktu sonuçta, akşam olmasına daha vardı. Pasta sıcak ve yumuşacıktı. Kokusu bile şahaneydi. Kullandığım malzemeler kaliteli olmalıydı ki bu kadar güzel bir şey ortaya çıkarmıştım. Buna ben bile şaşırdım.
 Cebindeki telefon gürültülü bir şekilde çalınca kendisine ancak gelebildi. Telefonunu çıkarıp baktığında arayanın arkadaşlarından birisi olduğunu fark etti. Konuşmak için açtı ve “Alo?” dedi.
 Telefondaki kişi “Kanka,” diye yanıt verdi. Kendisini buluşmak için çağıran arkadaşlarından biriydi. “Buraya hemen gelmelisin, çok manyak bir şey var!”
 BUGÜN, o manyak şeyin ne olduğunu merak ettiği için ne olduğunu sordu.
 Karşıdaki de cevap olarak “Bir sürpriz…” demekle yetindi. Sürpriz kelimesi onu biraz korkuttu. “Öğrenmek istiyorsan buraya çabucak gelmelisin!”
 “Peki. Neredesiniz?” diğer arkadaşlarıyla birlikte olduğunu düşünerek sizli bizli konuşmuştu.
 BUGÜN’e bir adres söyledi. Bilmediği bir yerdi. Buluşmak için anlaştıkları yer olmadığı kesindi ve hatta oradan oldukça uzak gibiydi. Telefondaki harita uygulamasından baktığında, arkadaşının verdiği adresin uzaklarda bir yerlerde olduğunu fark etti. 
 “Burası neresi?” diye sordu BUGÜN. İnternette araştırsa da kayda değer pek bir şey bulamadı. Genellikle tenha yerler böyle olurdu.
 “Harika bir yer işte, fazla uzatma!” dedi arkadaşı. “Bak. Seninle uzun bir süredir arkadaşız, sen de biliyorsun ki ben bir yer harika dediysem gerçekten de harikadır.”
 “Gelicem…” demekle yetindi sadece. Verdiği karardan emin değildi. İçine belli belirsiz bir şüphe düştü. Belki de bugün olanlar yüzündendi bu şüphe. 
 Karşı taraf bir şey demeden telefonu kapattı. 
 Pastayı yemekten olmalıydı ki tuvaletim geldi. Bu yüzden tuvalete gidip işimi hallettim. Muslukta ellerimi yıkadım. Karşımdaki aynaya baktığımda yeşil gözlerimin parladığını fark ettim. Siyah kıvırcık saçlarımı, tuvalette bulduğum tarakla düzelttim ve şekle soktum. Siyah renkli tişörtümün ve kot pantolonumun üzerine pasta kırıntıları döküldüğü için silkeleyip yere döktüm. Bunda sorun görmedim çünkü bu ev bana ait bile değildi zaten. 
 Tuvaletten çıktım ve yapacak bir şeyler aradım çünkü çok sıkılıyordum. Salonda bakındım ve televizyon izlemeye karar verdim. Televizyonu açtığımda karşıma çıkan ilk şey bir realite şovu olmalı diye düşündüm. Çünkü bir aksiyon ya da bir gerilim yoktu. Sadece otobüste oturup yoluna giden birkaç insan vardı. Kimisi telefonunu kulaklıkla bağlamış müzik dinliyordu kimisi de uyuyordu. İçlerinde garip bir insan vardı. İşte o insan ilgimi çekti çünkü bana çok benziyordu. Benim gibi yeşil gözleri, siyah kıvırcık saçları vardı. Giydiği kıyafetler bile aynıydı. O kişi ben olamazdım çünkü evde yatıp televizyon seyrediyordum şu an. 
 Aman her neyse. Kanalı değiştirdikten sonra karşıma bir haber kanalı çıktı. Televizyondaki haberi veren kadın, bana doğru bakıp güler yüzle haber anlatıyordu. O kadar güzel gülüşü vardı ki onu görenlerin de gülesi geliyordu. Anlattığı haber, anladığım kadarıyla toplum için bir çeşit uyarıydı. 
 “Dışarıda insanların kılığına girebilen bir çeşit canavarlar var. Eğer kendinize benzediğini düşündüğünüz biri tarafından izleniyorsanız, derhal eve kapanın ve kapıları sıkıca kilitleyin. Sessizce gitmesini bekleyin. Gitmediği takdirde telefondan arayarak yardım isteyin. Bunların hiçbiri işe yaramıyorsa, Tanrı’ya dua etmeye başlayın.”
 Haberi veren kadın konuşmayı bıraktı. İlk başta başka bir konuya girileceğini düşünüp bekledim fakat öyle bir şey olmadı.  Kadın bana doğru bakıyordu. İçimi süzüyormuş gibi hissediyordum. Yüzündeki gülümsemeyi ciddi bir ifade aldı. İçime korku düştü. 
 “Sen insan değilsin.” dedi bana bakarak. Bunu bana söyleyip söylemediğinden emin değildim. Televizyondan yansıyan şey görüntüden ibaret olduğu için, benim onu gördüğüm gibi onun da beni görmesi imkânsızdı sonuçta. Yoksa değil miydi?
 “Evet, sen o canavarlardan birisin!” dedi korkuyla. “Birisi polisi arasın. Hemen!”
 Kendimi kaybedip televizyona doğru yürüdüm. Televizyonun ekranından ellerimi diğer tarafa geçirdim. Bir portaldan geçer gibiydi. Ellerimi uzatıp karşıdaki korkmuş kadının boğazına doladım. Ben onun boğazını sıktıkça o da karşılık vermeye çalıştı. İçine sinen korku yüzünden göz bebekleri büyüdü. Gözlerinin etrafında kırmızı damarlar çıkmaya başladı. Yavaşça boğuluyordu. Bağırmaya çalıştı fakat cılız sesini kimseye duyuramadı. Ellerimi tutup çekmek için çabaladıysa da nafileydi. Havada kalan bacaklarını sağa sola çaresizce salladı. Yorulunca hepten hareket etmeyi bıraktı. Kolları ve bacakları yer çekiminin etkisiyle yere yığıldı ve işlemini yitirdi. İşte o zaman anladım ki o kadın ölmüştü. Televizyonu kapadığımda bütün bunlar sanki hiç yaşanmamış gibi sona erdi. 

***

 Otobüste cam kenarına oturan BUGÜN, dışarıdaki manzarayı izleyerek zaman öldürdü. Otobüs yola ilk çıkmadan önce şehir manzarası vardı. Gökdelenler, sokakta yürüyen meşgul insanlar, kafeler ve restoranlar… Bunların hepsi, otobüs yanlarından geçerken, gözlerinin önünden akıp gitti. Arabalar, otobüsle birlikte yolda ilerlemekteydi. Şimdi ise otobüsün vardığı yer, ormanlık bir alandı. Sıra sıra dizili çam ağaçları, otlar ve çimenler yolun kenarını kapladı. Hayvan çıkabilir tabelasının yanından geçtikten sonra otobüs yola devam etti. Arazi boyunca uzanan çam ağaçları, otobüsten on kat daha uzundu. BUGÜN otobüsün camından bir tilki gördü. 
 Uzun süre otobüste oturup dışarıyı seyretmekten yoruldu ve cebinden telefonunu çıkarıp oyalanmaya başladı. Bugünün haberini merak edip internetten haber kanallarını açtı. İçlerinden birinde ciddi bir şeyden konuşulduğunu düşünerek dikkatini verdi. 
 Haber kanalındaki muhabir şöyle diyordu: “Etrafta gizlice dolaşan ve biz insanlara tıpatıp benzeyen canavarların, ilk olarak ormanlar ve köyler gibi ırak yerlerde türemiş olduğu düşünülüyor. Şehir merkezi gibi kalabalık yerlerde daha az olmasından ötürü oralarda kalınması öneriliyor. Eğer şehir merkezinden ayrılma gibi bir mecburiyetiniz varsa, kendinizi savunabilmek için yanınıza silah almanız tavsiye edilir. Toplum tarafından YARIN denilen bu canavarlar, gece vakti insanları katledip yerlerine geçtikleri için gerçek bir insandan ayırt edilemez bir durumdalar. Bu seneki ölüm vakaları, geçen seneye göre yüzde iki yüz artmıştır. Tabii bunlar tespit edilen rakamlar.”
 Haber kanalı ara vaktine girdiği için araya reklam girdi. Bu yüzden BUGÜN, başka bir haber kanalını seyretmeye başladı. Kadın olan muhabir, haberi verdiği koltukta ölü bir şekilde yatıyordu. Boğazında morluklar vardı ve vücudundan dışarı kan akmıyordu. Canlı yayın olduğu için bunu herkes görüyordu. Kadın muhabirin ölümü şimdi gerçekleşiyor olmalıydı ki hala haber kanalının yayını devam ediyordu. 
 Kadının gözleri kapalı, ağzı açıktı. Nefes alma belirtisi yoktu kendisinde. Görüntünün arkasındaki kameramanlar, “Yayını kapatın!” diye bağırdı. “Hemen!” Ama hala yayın nedense devam etti. Muhabir kadının çenesi göğsüne kadar açılmaya başladı. Ağzı, daha yeni kurulan ayı tuzağı gibi anormal bir şekilde göründü. Herhangi bir kitabı yanlarından açarsın da genişler ya, işte onun gibi oldu. Dişleri sivrildi ve testerenin dişlerine benzedi. Gözlerini yeniden açtığında, göz bebekleri kan kırmızısı saçtı etrafa. Saçları, statik elektrik almış gibi havaya kalktı. Saçları diken gibi sivriydi artık. 
 Görüntüyü çeken kameraların arkasındaki elemanlar korkudan çığlık atıyor ve oradan kaçınmaya çalışıyordu. BUGÜN bunları internetteki görüntüden göremiyordu fakat seslerini net bir şekilde duyabiliyordu. YARIN denilen canavar kameraya doğru saldırdı ve sonra görüntü kesildi. Bundan sonra olacakları kimse göremese de, ne olacağını tahmin edebiliyorlardı. Etrafı ölüm sonrası sessizlik kapladı.
 BUGÜN, haber seyretmeyi bırakıp telefonu kapadı. Kaygıya düştü ve olan şeyler kendisini korkuttu. Eve gitmek istedi fakat artık çok geçti. En azından güvende hissettiği ve alışmış olduğu ortamdan kilometrelerce uzaktaydı şimdi. Geri dönüşü yoktu. 
 Cebine koyduğu telefon aniden çalmaya başladı. Birisinin onu şimdi arayacağı aklına hiç gelmediydi. Arayan kişi arkadaşlarından birisiydi. Otobüse binmeden önce aramış olan arkadaşı. Yine ilk o söze girdi. “Kanka dediğim yere geliyor musun?” diye sordu BUGÜN’e.
 O da evet demekle yetindi sadece. Kimseyle konuşacak hali yoktu, bu yüzden konuşmanın kısa sürmesini umdu.
 Arkadaşı, “Ormanlardaki canavarlara dikkat et.” dedi ciddi bir tonlamayla.
 “YARIN’lara mı?” 
 “Hıhm, evet.” Düşüncelere dalmış gibi bir süre sessizliğe büründü. “Bu aralar gittikçe çoğalmaya başladılar. Bugün bir arkadaşımı kaybettim. Seni de kaybetmek istemiyorum.”
 “Ben kendi başımın çaresine bakabilirim, merak etme.” 
 “Öyle umuyorum. Bu arada, sana verdiğim adreste küçük bir kamp alanı var. Ben ve diğerleri işte oradaki tahta evlerde kalıyoruz. Sırf güvenlik olsun diye yatmadan önce birbirimizi kontrol ediyoruz ama yapabileceğimiz şimdilik bu kadar. Biz güvendeyiz yani merak etme. Neyse, geldiğinde tekrardan aramayı unutma sakın.”
 “Tamam, ararım.” dedi BUGÜN. Birbirlerine bol şans dileyip uğurladıktan sonra konuşmayı burada sonlandırdılar. Telefonunu cebine koydu ve otobüs koltuğuna arkasını yaslayıp uyumaya çalıştı.	
 Evet, YARIN olmak bulaşıcı bir şey. Fakat YARIN olmak kalıcı bir durum değil. Her ne kadar korkunç görünüyor olsam da, bu sadece bir süre devam edecek. Sonra da normal bir insan haline, yani BUGÜN’e dönüşeceğim. Bütün YARIN adı verilen canavarlar da öyle. YARIN olan bizler, BUGÜN olabilmemiz için, akşam vakti herkesin uyuduğu sırada, ilk başta bize benzeyen kişiyi öldürmemiz gerekir. Mesela ben siyah kıvırcık saçlı bir adama benziyorsam, onu öldürmem şart. O kişiden başkasını öldürdüğümde görünüşüm başka iğrenç bir şeye değişir, ama normal olmaz.
 Her neyse, az önce televizyonda izlediğim ve boğazını sıkıp öldürdüğüm haber muhabiri kadının vücudundaydım şimdi. İğrenç görünümümden bahsettiğim tamamen de buydu. Ağzım öyle açılmış bir haldeydi ki içine araba dahi sığdırabilirdin. Gözlerimdeki şeytani kırmızılık beynimi yakıyormuş gibi hissettim. Saçlarımdaki statik elektriklenme yüzünden, başım onu kaşımam için bana yalvarıyordu. 
 Oradaki insanları öldürmem çok da uzun sürmedi. Doğaüstü güçlerim vardı çünkü. Dünyadaki hiçbir canlının kavrayamayacağı güçlerdi bunlar. Bu yüzden size anlatamam. İsmini bilmediğim bu haber istasyonundaki herkes artık ölü olduğu için, hayatta olan bir tek ben vardım. Onun dışında var olan şeyler ise; duvarlara sıçrayan litrelerce kan, bir sürü bağırsak ve iç organlarıydı. 
 Az önce YARIN’a dönüşmenin bulaşıcı bir şey olduğunu söylemiştim ya. Bu haber istasyonundaki ölü insanlar için de geçerliydi. Bir süre sonra benim gibi iğrenç, korkutucu bir canavar olarak canlanacaklardı. Onlar için bir konuşma yapmam gerektiğini düşünerekten, onların yeniden canlanmasını beklerken ben de kabaca bir konuşma hazırladım. Yeniden canlanan kişiler, benim tamamen birebir kopyamdı. Çünkü daha önce de dediğim gibi, öldürdüğüm kişinin bana benzemesi gerekiyor, aksi takdirde benim iğrenç görünümüm herkese bulaşır. 
 “Kalkın dostlarım!” diye bağırdım herkese. “Biliyorsunuz ki, bize benzeyen insanlardan kurtulmalıyız. Yoksa bu iğrenç görüntülerimizde kalmaya devam ederiz.”
 Ayağa kalkan herkes bana bakmaya başladı. 
 Dikkatlerini üzerime çektiğime göre beni daha rahat görebilecekleri, yerden yüksek bir yere çıkmalıydım. Bu yüzden, haber sunulan odanın ortasındaki masanın üzerine çıktım ve konuşmama devam ettim. Kendimi göstererek, “Bana bakın.” diyerek söze başladım. 
Hiçbir şey demeden beni süzdüler. 
“Sizce kim böyle bir görünüşle yaşamak ister ki? Evet dostlarım, size soruyorum. Aynaya baktığınızda ve gördüğünüz yansımanın sizden başkası olmadığını anladığınızda, benim dediklerime hak vereceksiniz.”
 Bakışlarını aşağıya çevirip vücutlarının bir kısmını görmeye çalıştılar. Kimisi gördüğü şey karşısında yüzünü ekşitti, kimisi dehşete düştü. Bana benzediklerini fark etmeleri biraz uzun sürdü. 
 Herkesi arkama alıp bana verilen görevi, ilk başta bana benzeyen kişiyi bulmak için, bulunduğumuz haber bürosundan çıkıp yola koyulduk. Haber bürosu ormanlık bir alanda olduğu için, bana benzeyen beş ya da on kişinin kimsenin dikkatini çekeceğini pek sanmıyorum. Çünkü genelde ormanlık alanlardan pek bir insan geçmiyor da o yüzden. Akşam oluyordu. Güneş bir yandan yavaşça kaybolurken bir yandan da gök kubbeyi kırmızıya boyuyordu. 
 BUGÜN fark etmeden uykuya daldıktan bir süre sonra dehşet içinde tekrardan uyandı. Derin bir uyku değildi, fakat yine de uykusu berbat ve mayışmış hissettirdi kendisini. Otobüsün durduğu yer, kulübelerle ve karavanlarla çevrili küçük bir konaklama yeriydi. BUGÜN, arkadaşının bahsettiği adresin burası olduğunu düşündü. Yanında getirdiği eşyalarını alıp otobüsten indi. Otobüs uzaklaşarak kayıplara karıştı. 
 Etrafına baktı ve gördüğü şeylerin gerçek olup olmadığını sorguladı. Gerçeklik kendisine hiçbir şey çağrıştırmadı. Kulaklarının duyduğu şey, ortamdan gelen sesler olmasından ziyade daha çok tiksindirici bir gürültü idi. Sanki tam yanında göremediği birisi vardı ve bir çatalı tabağa sürterek gergin ve rahatsız edici sesler çıkarıyordu. Buna sinir olsa da kurtulmak için aklına bir çözüm yolu gelmiyordu. Zaman geçtikçe sinirleri geriliyor ve tüyleri ürperiyordu. Buraya geldiğine pişman oldu. 
 Geldiği yerin bir zamanlar gençlik kampı olarak kullanıldığını öğrendi. Şimdi ise, etrafta dolaşan yaratıklar sebebiyle, ormandaki insanları güvende tutmak için yakınlardaki herkesi buraya topladılar. Bütün bunlar, kampın girişindeki panoda yazılıydı. Buradaki konukların çektirdiği fotoğraflar ve kamp ile ilgili şeyler yazan yazılar vardı. BUGÜN bütün bunları okuyamadı, çünkü tam önüne şimşek düşmüş gibi gözleri kamaştı ve başı feci bir şekilde ağrımaya başladı. Midesi bulandı ve içinden kusmak geldi. Bakışlarını panodan ayırıp kamptaki evleri incelemeye başladı. Onlar da BUGÜN’ü izliyor gibiydi. Kendisini savunmasız hissetti.
 Birden telefonuna mesaj geldi. Cebindeki telefon bunu bildirmek için titreyince o da bunu fark edip telefonu eline aldı. Gelen mesaj, sabah kendisine öleceğini söyleyen gizli kişi tarafındandı. Mesajda “Kendini kaybediyorsun…” yazılıydı. Bunun ne anlama geldiğini anlamadı fakat iyi bir şey olmadığı kesindi. 
 Midesi öyle bir ağrıyordu ki yere kusmak zorunda kaldı. Açık alanda olduğu için endişelenmesine gerek olmadığını düşündü. Bir şekilde toprağa karışıp yok olacaktı zaten. Kustuktan sonra kemiklerinde dayanılmaz bir sızı hissetti. İğne vurulmuş hastaya döndü. Kramp olabilirdi bu. Ağrıyan kemikleri kendisini taşıyamayacak durumdaydı ve bu yüzden kendisini yere atmak istedi. Ağlamamak ya da inlememek için kendini zor tuttu. Ve sonunda yere düştü.
 Batan güneşin son ışıkları gözlerindeki retinaları yaktı. Yüz tane soğanı aynı anda kesmeye çalışıyormuş gibi gözleri kamaştı. Öyle bir ağrıyordu ki gözlerine sivri bir şey sokup onları öldürmek istedi. Kör olması umurunda bile değildi. Elini havaya kaldırdı. Aldığı nefes yüzünden boğazı paslanmış gibi oldu. 
 Gözleri son kez kapanmadan önce kendisini gördü. Kampa doğru yürüyen genç, BUGÜN’ün şimdiki haline kıyasla daha canlıydı. Arkadaşının dediği gibi istenilen yere gitmek için can atıyor gibiydi. Kendisi gibi siyah kıvırcık saçları vardı. Kıyafetleri de tıpatıp aynıydı. Yerde yatan BUGÜN’ü fark etti. Yanına gitti ve yüzüne iğrenç bir sırıtma takınarak parmaklarını gözlerine sapladı. Bundan sonrasını BUGÜN göremedi. Hayatının son dakikalarını göremeden öldü. YARIN, BUGÜN’ü öldürüp yerine geçmiş olsa da, yakınlarda başka bir YARIN daha vardı.
