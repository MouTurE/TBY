Demir’i ziyarete gelen arkadaşı Hayat, onu evinde yalnız başına otururken buldu. Demir onu fark edince düşüncelerinden sıyrılıp ona baktı ve “Ben artık gerçek değilim” dedi. “Tanrı’dan arındırıldım ve şimdi buradayım.” Hayat kapıyı kapatıp odaya girdi. Demir’in yanına oturup teselli etmeye çalıştı. Demir ise onun anlayıp anlamadığını umursamadan konuşmaya devam etti. Bakışları, odadaki bir boşluğa doğru mıhlanmıştı artık. “Bu akşam üniversiteye yapılan polis baskını bana tanıdık geliyor. Sanki ben de orada daha önce bulunmuşum gibi. Belki de öyledir ve hatırlamıyorumdur.”
 Hayat sanki birden aklına gelmiş gibi, “Haberlerde yayınlanan baskından bahsediyorsun değil mi?” diye sordu ona. ”Gizli bir sığınak bulunmuş ve o yerde tam da ayin sırasında baskına uğranmış.”
 “O ayindeki kurban bendim galiba.”
 Hayat ona sarılıp her şeyin düzeleceğini söyledi. İkisi kardeş gibi birbirine bağlıydılar. Ömürleri beraber geçtiği söylenebilir. Küçüklükten beri tanışıyordular. Öyle ki, Hayat’ın istediği zaman kendi evine girebilmesi için ona anahtarını verdi. Kız şimdi eve öyle girmişti zaten. Başını Demir’in omzuna yasladı ve ikisi konuşmadan bir süre öyle kaldılar. Gözlerini kapayıp kendilerini ana bıraktılar. Dışarısı sessizdi. Ay ışığı pencereden girip içeriyi aydınlattı. 
 Sessizliği ilk bozan Hayat oldu. “Bu aralar garip bir şey hissettin mi?” diye sordu Demir’e.
 “Nasıl yani?” Yaşadığı olayların çoğunluğu garip olduğu için daha spesifik olmasını istedi.
  “Etraftaki her şey sana da… Nasıl desem… Sahte gibi gelmiyor mu? Sanki içinde bulunduğumuz yaşamın yerini başka bir şey almış gibi?” 
 Çevresine bakındı, hem aynı gibiydi hem de farklı. Nedenini anlayamadı. “Bir BUGÜN gibi mi?” diye sordu. “İnsana tıpatıp benzeyen ama öyle ya da böyle farklılıkları olan bir şey?”
 “Sence dünyanın kendisi ya da insan yaşamı, bizim gibi BUGÜN ve YARIN olarak ayrılmış olabilir mi?”
 Demir güldü. İçten bir gülmeydi bu. “Saçmalamaya başladın… Yine.” Yanağından tutup makas aldı sonra da başını okşadı. “Hep böyle düşüncelere dalıp gidiyorsun ya, o an makara kopuyor bende.”
 Çocuksu bir sinirle “Ya! Ben ciddiyim!” diye çıkıştı. “Ya başka bir yerde farklı bir yaşam varsa?”
 Demir bir türlü ciddi olamıyordu. “Evet, ona internet deniyor canım.” Daha çok güldü.
 Hayat onun omzuna hafif bir yumruk attı. “Bu aralar hiç garip bir rüya görmüyor musun?” diye sordu ona. “Mor sisle kaplı garip binaları olan bir yer falan?.. Hatta bana çok benzeyen bir kadın?” 
 Demir’in yüzündeki gülümsemenin yerini şaşkınlık aldı. “Ne?!” İçini korku kapladı. “O rüyayı bir tek benim gördüğümü sanıyordum!” Kafası karıştı. “Yoksa sen…”  
 “Evet, ben de senin kadar gerçek değilim. İkimiz de bir BUGÜN’üz artık.”
 Yine bir süre sessizlik oldu ve bu sessizliği Hayat tekrar bozdu. “O mor sisle kaplı yerde Ali’yi gördüm. Ali’yi hatırlıyorsun değil mi?”
 “Ali mi? Tabii ki de hatırlıyorum. Sen, ben ve Ali; üçümüz birbirimizin hayatını destekler ve zor durumları birlikte aşardık. Çocukluk yıllarımda hatırladığım az şeylerden birisi o. Sahi, şimdi nerede acaba? Hayatta mıdır?”
 “Bilmiyorum. Ama onu yerde acı içinde debelenirken gördüm. Belki de yine zor zamanlardan geçiyordur. Araştırsak iyi olabilir.”
 “Doğru diyorsun.” 
 “Haberlerde baskın yapıldığı söylenilen üniversitede okuyormuş. Ali’yi tanıyan birisi olarak psikoloji okuduğunu varsayıp aldığı dersleri araştırdım. O derslerin hangi sınıflarda ve hangi öğretim binasında yapılacağını da öğrenip bulunduğu yere gittim. 19 Ocakta öldürülen profesörün ders işlediği yerde o da vardı.”
 “Konuştunuz mu peki?” 
 “Yok. Beni fark etmedi bile sanırım. Gerçi ben de onunla yüz yüze gelmekte tereddüt ettim.” 
 “Madem onunla konuşmadın, niye bulmak için en başta bu kadar uğraştın ki?”
 Hayat’ın yüzü kızardı. “Yaa… Ben…” Bakışlarını Demir’den uzaklaştırdı. “Bilirsin işte!..” diye çıkıştı sonra ona. “Utandım…” Aklı düşüncelerle meşgulmüş gibi konuşmaya ara verdi. “Mor sisle kaplı yerde bana benzeyen kadın, elimden tutup beni garip bir binanın arkasına götürdü. Orada kalıp içeriye bakan pencereden olanları izlememi istedi. Bir yatak ve kokulu mumların olduğu romantik bir yerdi pencerenin ardındaki yer.”
 “Ee sonra?”
 “Sonra beni buraya getiren kadın yanımdan ayrıldı. Bir süre sonra pencereden baktığımda, onu Ali ile birlikte sevişirken gördüm. Ali beni fark etmedi tabii ama ben bir süre onların sevişmesini izledim. Bu olaydan sonra Ali ile birlikte olmanın nasıl bir şey olduğunu düşünmeye başladım. Ve kalbimde kelebeklerin uçuştuğunu hissettim. Geceleri onu düşünmekten uykusuz kaldım. Sonra da âşık oldum sanırım. Keşke onunla sevişen ben olsaydım diyorum şimdi.”
 “Ali’yi bu yüzden mi görmeye gittin?”
 “Evet…”
 Evet… Neredeyim ben? Şehrin tenha bir köşesinde olmam lazım. Kötü kokan çöp kutuları, ıslak çimentodan zemin ve sokak hayvanlarının sesi. Demir adındaki kişinin bilincine sahibim, bu da demek oluyor ki onun BUGÜN’ünü bulup öldürmeliyim. Onu öldürmeyi istiyorum çünkü aksi takdirde BUGÜN denen şeyler asla yaşlanmazlar ve günümüzde sıkışıp kalırlar. Onu katlettiğim gecenin ardından şafak sökünce, bir yaş daha büyümüş olacak. 
 Üzerimdeki polis üniforması kırış kırıştı. Üzerindeki yemek artıkları mavi kumaşın üzerine mühürlenmiş gibiydi. Pantolon da aşırı boldu. İnsan içinde rahat etse de çuval giymekten farksızdı. Göğsümdeki polis rozetinin gerçek metalden yapıldığına dair şüphe duydum. Gerçi önemi yoktu şimdi. Önemli olan, şu an nerede olduğumu öğrenmekti. İçinde bulunduğum ara sokaktan çıktığımda gecenin hala canlı olduğunu gördüm. Yol içerisinde arabalar gidip geliyordu ve binalardaki neon ışıklı reklam tabelaları etrafı aydınlatıyordu. Yemek kampanyaları, kahve çeşitleri ve kıyafetlere uygulanan indirimler sırayla gösteriliyordu ekranlarda. Kafeler, restoranlar ve oyun salonları açıktı hala ve içlerine insanlar girip çıkıyordu. Her ne kadar şehre özgü bir gürültü kirliliği sarsa da etrafı, bütün bunlar güzeldi.
 Cebimdeki telefonun şarjı önceden bittiği için harita uygulamasını açıp konumumu öğrenemedim. Ama buna gerek yoktu zaten, çünkü şehir insanla dolu olduğu için herhangi birine sorabilme imkânım vardı. Kaldırımda yürüyen birisini durdurup sormaya karar verdim. Konuştuğum kişi bana, İdmiş Şehrinin en ünlü sokaklarından birinde olduğumu söyledi. Demek bu yüzden kalabalıktı. Bir de buna ek olarak, burada otostop çekmemin mantıklı olup olmadığını sordum. Adam sağ olsun, acelesi olmasına rağmen elinden geldiğince düzgün cevap verdi. “Burada kız değilsen kimse seni arabasına almaz.” dediğinde hayal kırıklığına uğradım. “Böyle sosyete sokağında bir erkeğin otostop çektiğini hiç görmedim daha önce. Çoğu erkek genellikle sarhoş olduğu için, yoldan geçen biri arabasına almaya korkar. Doğal olarak.”
 Ona teşekkür edip yoluma devam ettim. Otostop çekmek için uygun bir yer bulmalıydım. Demir’in bilincine dayanarak, ondan oldukça uzak bir yerdeyim. Ve taksi çağırmak için ne param var ne de telefonum. Param olsaydı eğer, yakınlardaki bir teknoloji mağazasına gidip şarj edebilirdim belki. Ama beş parasızdım. Onun dışında gökyüzündeki yıldızlar şahaneydi. 
 Pasif bir YARIN olarak ışınlanmam mümkündü, fakat kilometrelerce uzağa ışınlanmak için yeterince enerjim yoktu. Güçlerimi kullanmak için enerjimin olması şarttı ve ben daha yeni bu dünyaya geldiğim için enerjim oldukça düşüktü. Normal insanlar nasıl enerji depoluyorsa biz YARIN’lar da aynı şekilde yapıyorduk. Param olmadığı için kahve ya da yemek almak yerine bir yere gidip oracıkta yatmak en iyisiydi şimdilik. Gözlerimi dinlendirdikten sonra, en azından bu sokaktan çıkıp otostop çekebileceğim uygun bir yere ışınlanabilirdim. Böylece karşıma gelen küçük bir kafeye girdim. Kafenin özellikle küçük olması buranın pek ünlü olmadığını gösteriyordu. Bu yüzden içinde pek fazla insan olmayacağından, rahatsız edilmeden orada bir köşeye sinip dinlenebilirdim. İçerisi de gerçekten boştu ama yanlış bir şeyler vardı.
 Masalardan birinde insan ölüsü vardı. O ölü, bir şekilde canlanıp sanki hiçbir şey olmamış gibi masasında duran kahveyi içmeye başladı. Etraftakiler de bunu görmüş olmalıydı ama kimse ayağa kalkıp kaçmaya çalışmadı bile. Belki de burada aşırı tepki veren tek kişi bendim. Her nasılsa artık. Oradaki birine sorup gördüğüm şeyi onun da görüp görmediğini doğruladım. O kişi de “Evet” dedi. “Yoksa sen burayı bilmiyor musun?” diye sordu sonra bana.
 “Hayır” demekle yetindim. “Burası kafe değil mi?”
 “Evet doğru, burası kafe. Fakat artık yaşlanmak isteyen BUGÜN’ler bu tür kafelere gelip ölümü bekliyor. BUGÜN’lerin yaşlanmadıklarını biliyorsun değil mi? Tarih kitaplarında geçiyor bu bilgi. Her neyse. İşte bu kafedeki görevliler de müşterinin YARIN’ına çağrı yapıyor ki buraya gelsin. Çağrıyı alan YARIN da kafeye girip işini hallediyor.”
 “Başkasının bunu deneyimlediğini görmüş gibisin…”
 “Genellikle buradakiler kaçmaktansa o kişinin YARIN tarafından öldürülüşünü seyreder. Alışmış olması lazım artık herkesin. Geçen sene böyle şeyler, kimsenin görmemesi için kafedeki özel odalarda yapılırdı, ama artık bu yürürlükten kalktı tabii. Neden bilmiyorum gerçi.” 
 Bunca zamandır benimle konuşan kadından yanına oturmak için izin istedim. O da, kendisine kahve almam karşılığında kabul etti. Paramın olmadığını anlamakta güçlük çekmediğinden eminim, çünkü cebinden nakit para çıkardı ve kendime de bir şeyler almamı istedi. Böylece kasiyerin bulunduğu yere gittim. Turuncu ışıklar ve kahvenin tatlı kokusu, insanın içini ısıtıyordu. Dışarıdaki atmosfere kıyasla burası daha samimi gibi görünüyordu. Duvarların köşesine asılı hoparlörden çalan şarkılar da sakin ve huzur vericiydi. “Burada istediğin kadar kalmakta serbestsin” dermiş gibi. 
 Kasiyerdeki görevliye selam verip kadının benden istediği kahveyi söyledim. Kasiyerdeki çalışan başka bir şey isteyip istemediğimi sordu. Ben de yeşil çay sipariş verdim. Tutarı hesaplayıp vermem gereken miktarı söyledi. Ben de elimdeki parayı uzattım. 
 “Sen bir YARIN’sın değil mi?” diye sordu. Hayatında beni bir dakika görmüş birisi olarak nasıl YARIN olduğumu fark ettiğini anlamadım.  Ciddi bir şekilde “İsim neydi?” diye sordu sonra.
 “Demir?..” demekle yetindim. İsmimi sormasının sebebini anlamamıştım hala.
 Yanında duran listeyi inceledi ve sonra “Buraya Demir diye bir BUGÜN gelmedi.” dedi. Hüzünlü bir ifadeye büründü yüzü.
 “Buraya onun için gelmedim. Sadece dinlenmek istiyorum.”
 “Ah…” üzerinden bir yük kalkmış gibi ciddiyetini bozup gülümsemeye başladı. “Ben de bir yanlışlık oldu diye düşünmüştüm. Bilirsin dostum, işimi doğru düzgün yapmalıyım yoksa kovulurum. Böyle yanlışlıklara pek tahammülüm yok sanırım.”
 Ona gülümseyip dediğini onayladım. “YARIN olduğumu nereden anladınız?”
 “Sürekli onlarla karşılaşınca insan, farklarını görebilecek raddeye geliyor.”
 “Anladım.”
 “Pekâlâ, buyurun oturun, biz size kahvenizi ve çayınızı getiririz. Umarım beğenirsiniz.”
 Teşekkür edip oradan ayrıldım ve kadının karşısına oturdum. Bana kendim için ne aldığımı sordu ben de yeşil çay aldığımı söyledim.
 “Ah… Yeşil çay. Güzel.”
 “Bir şey sorabilir miyim bayan?”
 “Evet tabii ki de!”
 “Buradaki herkes kendini öldürmeye mi çalışıyor?”
 “Yok, sadece belli bir yaşa gelinceye kadar bu işlemi yapıyorlar. Genellikle bu yaş otuz ya da yirmi beş oluyor çünkü gençliğin enerjisi hala o yaşlarda varlığını gösterir. Bilirsin, elliden sonra yaşlılık kötüleşmeye başlıyor.”
 “Siz kaç yaşındasınız peki? Yani ne zamandan beridir yaşıyorsunuz?”
 Bir süre düşündü. Bir yandan da kahvesinden bir yudum aldı. “Sayamayacağım kadar, birkaç yüzyıl geçmiştir belki de. Sen hala gençsin ama. Bunu hissedebiliyorum. Hem sorduğun sorulardan da anlaşılıyor. Bilmediğin çok şey var.”
 “Bilmediğim çok şey mi var?”
 “Evet…”
 “Evet…” dedi Hayat Demir’e. “Şimdi ne yapmak istersin?” 
 O da, “Hiçbir şey.” diyerek cevap verdi. “Hiçbir şey yapmak istemiyorum. Ölümü bekleyeceğim sanırım, onun dışındaki her şey anlamsız çünkü.”
 “Dışarı çıkabiliriz mesela.” Demir’in üzerine atladı ve omuzlarından tutup salladı. “Hadi gel Ali’nin durumuna bakalım. Üniversitedeki trajediden sonra onun da ifadesi alınmıştı değil mi?”
 “Bilmiyorum ki!.. Öyle olsa ben en başta fark ederdim herhalde.”
 “Hadi kalk şu yataktan.” Tutup kendine çekmeye çalıştı. “Amma da hantallaşmışsın sen ha!.. Yavaşça suyun dibine batan bir gemi gibisin. Kalk artık!”
 Dışarı çıkmak niyetinde değildi. Fakat Hayat’ın zoruyla da olsa yatağından kalktı. Sanki yerde küçük dikenler vardı ve dışarıya açılan kapıya her yaklaştığında bu dikenler ayağına batıp duruyordu. Zamanla sivrileşiyor ve hatta merkezi sinir sistemine kadar vuruyordu bu dikenler. Bu yüzden bütün vücudu felç geçirecekmiş gibi hissediyor ve içinden ağlamak geliyordu. Hayat kolunun altına girip ona yardım etmeye çalıştı. Böylece öyle ya da böyle evden dışarı çıktılar. 
