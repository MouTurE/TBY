[renk=beyaz]
 Ölüdiyar kampının sakinlerinden Ali ve onun arkadaşı Batu, hararetli bir konuşma içerisindeydi. 
 Batu, Ali’nin biraz önce bir YARIN tarafından öldürüldüğünü biliyordu. Ali şu an her ne kadar tehlikeli bir eyleme kalkışmadıysa da, Batu kendisinden sorumluydu. Buradaki sakinlere zarar vermemesi için onu şiddetle uyardı. Batu, herhangi bir Yarın’ın yapabileceklerinin farkında değildi çünkü bu onları ilk görüşüydü. Haberlerde görüldüğünden daha da farklıydı. Görünümü korkunç değildi fakat bir şeyleri yanlış hissettiren sinyaller yayıyordu.
 Batu, Ölüdiyar kampının sekiz numaralı evinde kaldığı için Ali’yi de oraya götürdü. İçerisi soğuk olduğundan ötürü sobayı yaktı. Evde biriktirdiği odunları sobanın içine attı ve çakmakla birlikte tutuşturdu. Çıkan alev, Batu’nun içini ısıttı. Alevin görünüşünde sakinleştirici bir hareketlenme vardı. Rasgele bir şekilde sağa sola sallanan alev, evdeki soğuğu öldürdü. Ali sobanın başına geçti, altına bir yastık koyup yere oturdu. Ellerini aleve doğru yaklaştırdı. O sırada Batu da Ali’ye ve kendisine sıcak, güzel bir kahve yapmak için su kaynattı. Bardakların içine şeker ve granüllü kahve koydu ve kaynattığı suyla karıştırdı. Kahvelerin içinden dumanlar yükseldi.
 Kahve kokusunu duyar duymaz Ali hareketlendi ve Batu’nun elinden kahveyi aldı. Birlikte içmeye başladılar. Gece vakti olduğu için dışarısı karanlıktı. Ağaçlardan gelen uğultular her ne kadar ürpertici olsa da içerisi sakin ve sessizdi. Sobanın içindeki odunların yanarken çıkardığı çıtırdama sesleri duyuldu. Kamptaki kişiler de evlerinde olmalıydı ki dışarısı tenha ve boştu. İnsana dair bir iz yoktu. 
 Batu Ali’ye “Demek bu kadar yolu otobüsle geldin ha…” dedi.
 Ali de arabasının bilmediği bir sebepten ötürü bozulduğunu söyledi. “Biliyorsun kanka ben arkadaşlarımı yarı yolda bırakmam, yürüyerek bile gelirim.”
 Batu güldü ve “Bundan hiç şüphem yok” dedi. Yüzünde neşeli bir gülümseme belirdi. Kahvesinden bir yudum aldı. Sobadaki alevin sönmemesi için yanan odunların üzerine yenilerini attı. Odunlardaki çıtırdama sesleri yükseldi. “Ama burası tehlikeli bir yer. Bu yüzden biraz endişeleniyorum.” Camdan dışarıya baktı bir şey göremese de gönlü rahat etmedi. 
 “Neden ki?” diye sordu Ali.
 “Buralarda bir YARIN dolaşıyor. Koyun kılığına girmiş kurt gibi aramıza sızdı. Kim olduğunu bilmiyoruz. Ama bildiğimiz bir şey var ki, asıl niyeti bizi öldürmek değil. Öyle olsa burası çoktan harabe olmuştu bile. Birini arıyor ama o kişinin kim olduğunu ya da nerede olduğunu bilmiyoruz. Bizim bildiğimiz bir şeyler olduğunu düşünerekten bizden bilgi almaya çalışıyor.”
 Ali bütün bunları dinlerken bir yandan da tahta zeminde parmaklarını dolaştırıyor ve kalasların teninde yarattığı hissiyatı düşünüyordu. “O kişinin bir YARIN olduğundan emin misiniz ki?” diye sordu Batu’ya.
 “Tamamen emin değiliz ama birisinden şüpheleniyoruz. Burada çalışan bir görevli iki hafta kadar önce kayboldu ve birkaç gün boyunca kimse ondan haber alamadı. Bir gün bu kampa hiçbir şey olmamış gibi geri geldi. Şu ana kadar onda anormal bir şey görmedik fakat çoğumuz ondan işkilleniyor.”
 “Bir şeyler yapılması lazım o halde.” Aklına birden gelmiş gibi “Sen bana manyak bir şey gösterecektin hani?” dedi. Yanındaki sobadan yükselen alevler yüzüne geldiği için fazla ısındı. Bu kendisini rahatsız ettiği için sobadan bir adım kadar uzaklaştı. 
 “Ha evet!.. O şey.” Verdiği tepkiye kendisi de şaştı. “Hatırlıyor musun, bir keresinde hep birlikte konsere gitmiştik, bütün bu felaketler olmadan önce?”
 “Hatırlamaz olur muyum ya, yarın yokmuş gibi içip sarhoş olmuştuk.” Güldü. Pencereden karanlık gökyüzüne bakınca parlayan yıldızları gördü. “Belediyenin düzenlediği bir konserdi, değil mi? Katılım bayağı fazlaydı diye hatırlıyorum. Sahnedekiler de ünlü bir rock grubuydu galiba.”
 “İşte o konserde çektirdiğimiz fotoğrafları bulup bir albümde topladık. Sana göstereceğimiz de buydu. Eski güzel anıları tekrardan hatırlamak istersin diye düşündük.”
 Ali buna şaşırdı. “Aa ne güzel! O zamanlar çok iyiydi ya. YARIN denen yaratıklar yoktu. En azından onları görmüyorduk. Şimdi sayıları fazlalaşınca başımıza bela oldular.”
 Batu ağzını açarak gürültülü bir şekilde esnedi. “Albüme yarın bakarız. Şimdi uyuyalım.” Yerinden kalkıp yatakları hazırlamaya başladı. 
 Ali ise yerinde kaldı. Albümü görmek istedi fakat o da yorgundu. Sonra kalkıp Batu’nun yanına gitti. Yorganları çıkarmasına yardım etti. Işıkları kapattılar ve uykuya daldılar.

[renk=kırmızı]
 Burada çalışan görevli nerelerde olabilir acaba? Onu öldürmem gerektiğinden yerini öğrenmeliyim. Kaybolduğu gün onun yerine geçtim. Benden şüphelendiklerini biliyorum ama umurumda bile değil. Bana hiçbir şey yapamazlar. Akşamüstü her ne kadar gizlenip kulak misafiri olduğum insanlardan bilgi toplamaya çalıştıysam da pek bir şey bulamadım. Benim YARIN olduğumu düşündüklerini duyduğumda hiç şaşırmadım. Amacım bu insanlara zarar vermek değil. Sadece, nereye kaybolduğunu bilmediğim kamp görevlisinin yerini öğrenmek istiyorum.
 Şeytan bana o kişiyi öldürme görevini verdiğinde daha kaybolmamış olmalıydı ki kokusunu alabiliyordum. Evet, YARIN’lar BUGÜN’lerin kokusunu kilometrelerce öteden alabiliyor. Avımızı böyle buluyoruz diyelim. Fakat şimdi ise, öldürmem gereken kişinin kokusu burnuma gelmiyor. Bu garip bir durum. 
 Geceleyin hala uyumayan insanların konuşmalarını dinlerken bir yandan da plan yapmaya başladım. Kamptaki kişilerden daha hızlı bilgi alabilmek için artık kendimi onlara gösterecek ve kartlarımı açık bir şekilde oynayacaktım. Gerekirse zarar da verecektim.
 Ertesi günün sabahı herkes uyanıp yataklarından kalkarken planımı şekillendirmeyi bitirdim. Güneş tepeden yükselip etrafı aydınlattı. Kuşların hoş cıvıltıları duyuldu. Kampa ait evlerin kapısı açıldı ve içinden konuklar çıktı. Gördüğüm herkese selam verip günaydınlaştım. Kimisi kaçamak bir şekilde cevap verse de çoğu olumlu bir tavırla seslendi. Küçük bir kızın ayakkabılarını bağlamasına yardım ettim ve o da bana teşekkür etti. Konuklardan kimisi, kahvaltı yapmadan önce koşuya çıktı. Ellerinde termos ve havluyla birlikte ağaçların arasında tempolu bir şekilde koşmaya başladılar. Sabahın erken saatlerinin getirdiği ferahlatıcı havayı içime çektim.
 Kahvaltıyı hep birlikte toplanıp yaptığımızdan ötürü herkes kampın kafeteryasındaydı. Herkes bir yandan kahvaltılarını yerken bir yandan da birbiriyle konuşmaya daldı. İçimizden birisi komik bir şaka patlattı. Kimisi geçmişte deneyimledikleri çapkınlık hikâyelerini anlatmaya başladı. Tipik bir Salı sabahıydı. 
 Çok iyi tanıdığım Batu dostum, dün daha yeni gelen Ali isimli birisiyle albüm gibi bir şeye bakıyorlardı. Yanlarına gidip selam verdim. Resimlerde kendileri vardı ve yüzlerindeki canlı gülümseme rahatça görülebiliyordu. 
 İçeriye birisi girdi. Giren kişi, çam ağaçlarının arasında koşuya çıkan sporculardan birisiydi. Önemli biri değildi fakat yüzünde bir dehşet ifadesi vardı. Hatta öyle bir ifadeydi ki bu, suratı donup kalmış ve gerçeklikten kopmuş gibiydi. Hiç kimse ile konuşmadan yemeğini alıp masaya oturdu. Kimseye günaydın bile demedi. Korkunç bir hava bürüdü etrafı. Fazla tedirgin olduğu için elindeki çatal bıçağı bile doğru düzgün tutamadı ve sonunda çatalı yere düştü. “Kahretsin!” der gibi oldu içinden. Yeni bir çatal almak yerine yemeğini yemeden bıraktı ve kapıdan çıkıp gitti. 
 Onunla konuşmak için peşinden gittim. Yanına vardığımda bana yüzünü döndü ve “Söyle bana,” dedi. “Gerçek olan ne ki bu dünyada, yalan ile çiftleşip neslini bu şekilde sürdürdüyse?” Gözlerimin içine baktı. “Sen o canavarlardan biri misin yoksa insan mısın?” 
 YARIN olduğumu anlamış mıydı yoksa? Hadi canım, diğerleri bile bu kadar emin bile değilken bu adam nasıl kanıtlasın? Hiçbir şey bilmiyormuşum gibi ona “Ne oldu sana böyle?” diye sordum. 
 Ağzını sıkıca kilitleyip daha hızlı yürümeye başladı. Konuşmaya niyeti yoktu belli ki. Yetişmeye çalıştıysam da beni tehdit etti. Tuhaf bir şeyler vardı ve ben bunu çözmeliydim. Üç numaralı evde kalan bu adamın adı C. idi.

[renk=beyaz]
 Bu saatten sonra evine girip bir daha da çıkmadı. Pencereden gizlice baktığımda öylece oturduğunu gördüm. Boş bir duvara bakışlarını mıhlamış ve donuk bir ifadeyle duruyordu. Diğerleriyle konuşup ondan bilgi almalarını istedim fakat içeriye kimseyi kabul etmedi. Evinin kapısını kilitlediği için kimse giremedi. Kimisi dışardan onunla konuşmaya çalıştı fakat C. bunun aksine cevap vermedi. Bu suskun ve tuhaf hali akşama kadar sürdü. 
 Ölüdiyar kampında ikinci gününü geçiren Ali; Batu ile birlikte ertesi sabah etrafı gezmeye koyuldu. Ali’nin buraları tanıması için gerekli olacağını düşündü Batu. Bu yüzden ona bütün evleri gösterdi ve konuklarla tanıştırdı. Oyun oynadıkları futbol ve basketbol sahasını göstermeyi de ihmal etmedi. Orada vakit geçirdiler. Diğerleri de onlara katıldı. 
 Birkaç saat eğlenip vakit öldürdükten sonra kafeteryaya yemek yemeye gittiler. Oturdukları masada, çoğunun işkillendiği kamp görevlisi de vardı. Onunla konuşup C.’ye neler olduğunu öğrenmeye çalıştılar. O da bildiği kadarını anlattı. Anlattıklarının gerçek mi yalan olduğunu kavrayamadılar. Fakat öyle ya da böyle bir şeyler olduğu kesindi. Sonra birden masanın üstüne çıktı ve herkese seslendi. “Ben bir YARIN’ım.” diyerek söze başladı. “Ve sizden bir isteğim var. C.’yi bana getirin. Bana bildiklerini anlatmadığı sürece her gün teker teker hepinizi öldüreceğim!”
 Onu dinleyen kişilerden birisi, arkasında sakladığı mutfak bıçağını çıkarıp hızlı bir refleksle ona saplamaya çalıştı. Sapladıysa da bir işe yaramadı. Onu yanına alarak kafeteryadan uzaklaştı ve kamptan kaçtı. Kimse onu yakalayamadı. Böylece kamptan gitti. Şimdilik. Olanları anlamaya çalışan herkes hala şaşkındı. Böyle bir şey beklemiyorlardı. Her ne kadar o adamdan şüphelenseler de bu onları şaşırttı. Şimdi ne yapacaklardı?
 C.’nin bulunduğu üç numaralı eve gidip konuşmaya çalıştılar. Yine ondan herhangi bir ses çıkmadı. Pencereden baktıklarında her zamanki gibi kıpırdamadan olduğu yerde oturduğunu gördüler. Kapıyı çaldılar ve evin camını tıklattılar fakat bütün bunlar nafileydi.
 İçlerinden birisi “Hepimiz öleceğiz!” diye bağırdı dışarıdan. “Hadi aç şu lanet olası kapıyı!” Sinirlenip kapıya sertçe vurmaya başladı. 
 İçeriden konuşma sesi duyuldu. Ses C.’ye aitti. Herkesin duyabileceği şekilde “Batu kayboldu…” dedi. “Etrafınıza bakın, kötü bir felaket bizi bekliyor…”
 Kamp sakinlerinden birisi sinirlendiği için bağırarak C.’ye “Seni salak herif!” diye çıkıştı. Konuşmasına devam etmeden önce etrafına bakındı ve Batu’yu aradı. “Batu tam da burada?” Her yere bakındıysa da onu bulamadı. Bu yüzden endişelenmeye başladı. Batu’nun arkadaşı Ali’yi de göremedi. Olay korkunç bir yöne yöneldi.
 C.’nin dediği doğru olabilir miydi? Kamp sakinlerinden birisi, herkesi tehdit eden sabahki canavarın dediklerini hatırladı. Kamp üyelerini teker teker kaçıracağını her kelimesine basa basa söylediği aklına geldi. Canavar ciddiydi. 
 Telaştan herkes C.’nin bulunduğu üç numaralı evi bırakıp Ali’yi ve Batu’yu aramaya koyuldu. Ölüdiyar kampının çoğunluğunu kaplayan tahta evleri ve karavanları arayıp taradılar, her tarafına baktılar ama yine de bir şey bulamadılar. Son olarak, Ali ve Batu’nun kalmış olduğu sekiz numaralı eve de bakmaya karar verdiler. Kapıyı çalsalar da kimse açmadı. İçeride kimsenin olmadığından emin olmak için içeriye girmek lazımdı. Bu yüzden konuklardan birisi, kilitli tahta kapıyı bütün gücüyle tekmeleyip açmaya çalıştı. Kapı birkaç tekmelemeden sonra açıldı ve herkes içeride baygın halde yatan Ali’yi gördü.
 İçeri girip Ali’yi uyandırmak için omuzlarından tutup salladılar ve hatta yüzüne su bile attılar. Bir süre sonra, neler olduğundan habersiz Ali, gözlerini açtı ve karşındaki kamp sakinlerini görünce şaşırdı. Yattığı yatağında yarı halde doğrulup şilteye oturdu. Kafası herkesinki gibi onun da karmakarışıktı. Batu ile birlikte dışarıda gezindiklerini ve bir YARIN ile karşılaştıklarını anlattı. Gördüğü şeyin, yanında bir adam taşırken kaçtığını da ekledi. O adamın bu kamptan biri olduğunu düşünüp yardım etmek istemişler fakat yakalanmışlar. Ali’nin en son hatırladığı şey, kendilerini yakaladıktan sonra bayılmış olduğuydu. Şimdi kalktığı için daha yeni Batu’nun yanında olmadığını fark etti.
 Kimse ne yapacağını bilmiyordu. Bugün iki kişinin bir YARIN tarafından kaçırıldığına şahit oluyorlardı. Batu ve onun yanında bir başkası artık canlı mı yoksa ölü mü emin değildiler. Ölüdiyar kampının sakinlerinden kimisi, spor yapılan sahaya gidip basketbol oynamaya çalıştı. Akıllarını dağıtmak için ellerinden geleni yaptılar fakat moralleri yerine gelmedi. Bu konuyu herkes unutmak istediğinden ötürü kimse C.’nin yanına yaklaşmadı bile. Hatta evini görmemek için bile başka yollardan yürümeye karar verdiler. Kimisi bir yandan sigarasını içerken bir yandan da ağaçların yarattığı görkemli manzarayı seyrediyordu.

[renk=kırmızı]
 Kamptan çıkıp saklandığım yerden, şehrin binalarını görebiliyordum. Yüksek bir tepedeydik. Gerçi bir mağaraya saklanmam daha iyi olurdu, fakat acele karar vermiş olduğum için bu tepeye gelmekten başka çare kalmadı bana. Güneşin yerini ay aldı. Yıldızlar parlamaya başladı. Karanlık gök kubbeyi sardı. Bir yandan melankolik bir yandan da huzur veren bir görüntüydü bu. Yanımda getirdiğim Batu’yu ağaçlardan birinin gövdesine bağladım. Uzun, derin bir uykuya girdiği için hiç zorlanmadan onu bağladım. 
 Gökten bir uçak geçti. Işıkları, gökyüzünün karanlığında parladı ve kendini beğenmiş bir yıldız gibi dikkat çekti. Nereye gidiyordu acaba? Bilmiyordum. Belki de, benim gibi canavarların olmadığı bir ülkeye kaçıyordur, kim bilir? Yere uzanıp başımı çimenlere yasladım ve uçağın bu ülkeden gidişini izledim. Yavaşça ilerleyen uçak, içimde bir dinginlik uyandırdı. Dünyadaki bunca karmaşaya rağmen yine de huzur bulabilmemiz ne iyi bir şey.
 Arkamdan bir ses geldi. “Hey!” diye birisi bağırdı. “Bırak beni, hemen!” Bu kişi, ağaca bağladığım Batu’nun ta kendisiydi. Uykusundan daha yeni uyandığı belliydi. Sesinde belli belirsiz bir öfke ve hayal kırıklığı sezdim. “Demek sen ha! Bunca zamandır bizim aramızda yaşıyordun. Seninle aynı yemekleri yedik, aynı sudan içtik. İnanamıyorum sana!”
 Ona bakıp ciddi bir tonla bana C.’yi getirmesini söyledim. “Aksi takdirde seni öldürürüm.” diye de ekledim. 
 Batu ile birlikte getirdiğim başka bir kamp üyesini tam da unutmuştum ki sesini duydum. Onu da bağladığım için yapabildiği tek şey bağırmak oldu. 
 İkisi de bağırıp çağırmaya başladılar. 
 “Olmaz öyle şey!” dedi Batu.
 “Seni öldüreceğiz!” dedi diğer kişi de.
 “Oo, demek öyle ha?” dedim alaycı bir sesle. “Sen beni öldüremezsin! Kimse beni öldüremez!”
 Sırıttı ve “Yanılıyorsun.” dedi.
 “Madem beni öldürebileceğini sanıyorsun,” ani bir kararla bağlarını çözüp serbest bıraktım. “Hadi gel de öldür o zaman!”
 İkisi de üzerime koşmaya başladı. Batu bacaklarıma tutundu, diğeri de üzerime atlayıp beni kollarıyla kilitlemeye çalıştı. Bunların hepsi boşunaydı, ama onlar bunun bilincinde değillerdi. Beni öldürmek için bunlardan fazlası gerekecekti. 
 Aniden kaybolup başka bir yere ışınlandım. Bunun sonucunda Batu ve diğer kişinin görüşleri köreldi ve bir süre ayağa kalkamadılar. Ayağa kalktıklarında ise yanlarında bir geyik vardı. Geyik onları görür görmez uzaklara doğru kaçmaya başladı. Onlar da bu geyiğe yetişmeye çalıştı. Kendilerini karanlık bir boşlukta buldular. Nereden geldiği belirsiz bir ses “Tebrikler!” dedi. “YARIN’dan kurtuldunuz!” Geyik iki ayaküstünde durup onları alkışladı ve “Tebrikler!” dedi. Sonra ağaçların arasından kocaman bir ayı çıkageldi. İlk başta Batu’yu ve diğer kişiyi korkutsa da, ayı sadece alkışlayıp onları tebrik etti. Dalların üzerinden birkaç sincap aşağıya inip diğer hayvanlar gibi aynı şeyi yapmaya başladı. 
 Sesler dinmiyordu. Akıllarını kaçırdıklarını sandılar. Bütün bunların sadece bir rüya olabileceğini düşünerek Batu kendisine zarar vermeye yeltendi. Sivri bir taş parçası alıp bileğine çizik attı. Derin bir yara değildi, sadece kendisine acı hissettirip onu uyandıracak derecede bir acıydı. Ama rüya olduğunu sandığı şeyden kurtulamadı ve bu yüzden daha da korktu. Deliriyorlar mıydı?
 Bütün gücüyle çığlık attı fakat her ne kadar sesi ağaçların arasında yankılansa da onu duyan kimse olmadı. Yardıma gelen yoktu. Bu saatten sonra yardım denen şeyin yokluğunu daha da çok hissetti. Bir süre sonra bu olanlar yüzünden karnı ağrımaya başladı. Bu yüzden yere kustu. Ağzından kusmuk yerine hamamböcekleri çıkmaya başladı. Hamamböceklerini gördükçe daha da iğrendi ve daha da çok kustu. Ve böylece bu döngü bir süre devam etti. Her ne kadar kussa da midesinin tamamen böceklerden arındığını hissetmedi. Sanki vücudunun kendisi böceklerden ibaretti artık. Gözlerinin içinden bir şeylerin tırmanmaya çalıştığını hissetti. Bu kendisi için hiç de iyi bir haber değildi.
 O sırada etraftaki hayvanlar ikisini alkışlayıp tebrik ediyordu. İkisinin içinde bulundukları durumları görmezden geliyorlardı. Ve hatta daha da fazla alkışlayıp destekliyorlardı. “Tebrikler” daha da arttı.
 Onları bayıltıp tekrar ağaca bağlamadan önce “Bedenleriniz artık size ait değil.” dedim. “Bir zamanlar size tanıdık gelen bedenlerinize hoşça kal deyin!”
 İkisinin gözleri karardı ve bayılıp yere yığıldılar.

[renk=beyaz]
 Ertesi günün sabahı her şey durgundu. Etrafta herhangi bir ses yoktu. Ne kuşların sesi ne de rüzgârın sesi. Güneşin ışıltıları bile görünürde değildi. Bulutlu bir hava vardı. Gökyüzünü kaplayan kara bulutlar, yakın zamanda yağmur yağacağının habercisiydi. Bu yüzden herkes zamanını içerilerde geçirdi. Kafeteryada verilen kahvaltı Ali’nin kursağında kaldı. Dün olanların kendinde yaşattığı etkiyi hala atlatamamıştı. Diğerleri de neredeyse aynı durumdaydı. 
 Ali pencereden baktığında dışarıda yağmur yağdığını fark etti. Hafif yağış vardı fakat bu hafifliğin uzun sürmeyeceğini düşündü. Yerini daha vahşi bir şey alacaktı gibi geldi kendisine. Bu sadece fırtına öncesi sessizlikten ibaretti. Herkes yemeğini bitirmeden masadan ayrıldı. Kimisi güvenli bir yerden yağmuru seyretti. Sigarasını çıkarıp dumanını içine çekti. Havaya solduğu duman dertli gibiydi. 
 Yağan yağmur yüzünden uzaktaki ağaçlar görünürde değildi artık. Upuzun ağaçlar havadaki sise karışıp kayboldular. Ali yağmurun rutubetli ferah kokusunu içine çekti. Dışarıda itici bir soğuk vardı, fakat buna rağmen çoğu kişi içeri girmeyi reddetti ve çatının altından yağmurun yağışını izledi. İçlerinden birisi “Bir şeyler yapmamız lazım…” dedi diğerlerine bakarak.
 “Evet ama ne yapacağız ki bu saatten sonra?” dedi kadın konuklardan biri.
 “Canavar kaçtığına göre tek yapabileceğimiz şey onun geri gelmesini beklemek. Bana göre en mantıklısı bu.”
 “Batu ve diğer kişiyi bulmamızın bir yolu yok mu?” diye sordu Ali. “Yetkilileri arayıp Ölüdiyar ormanında arama başlatmalarını istesek?”
 “Böyle bir şey olamaz,” dedi birisi. “YARIN’ların ne yapabileceğini bilmedikleri için aramaya kalkışmazlar bile. Çok tehlikeliler çünkü. Başka bir kayba sebep olabilir.”
 C.’nin oturduğu üç numaralı evin kapısının açık olduğunu gördüler. Her ne kadar tereddüt etseler de yanına gitme kararı aldılar. Ali önlerinden gitti. Bir evden diğerine yürümeleri gerektiğinden yağmura yakalandılar. Üstleri sırılsıklam oldu. Ali’nin siyah kıvırcık saçları ıslandığı için alnına düştü ve bu onu çok rahatsız etti. Kimisi üşüdüğü için titreyen vücutlarını kollarıyla sarıp ısınmaya çalıştı. Genelde bu bölgede pek fazla yağmur yağmadığı için kimsede şemsiye ya da ona benzer bir şey yoktu.
 Eve vardıklarında C. içerideydi. Kapıyı o açmış olmalıydı, fakat ona rağmen aynı durumdaydı. Sırtını duvara dayamış halde yerde oturuyordu. Onu ilk gören kişi Ali olduğu için yanına yaklaşıp omzundan tuttu ve hüzünlü gözlerle ona baktı. Yanına oturdu ve kolunu onun omzuna attı. Diğerleri de içeri girip ısınmaya çalıştı. Kimisi orada bulunan çaydanlıkla su kaynattı. 
 Bir süre sonra Ali, “Batu’ya ne oldu?” diye sordu C.’ye.
 “YARIN tarafından kaçırıldı.” dedi o da. Konuşurken dudakları oynasa da yüzünde herhangi bir ifade yoktu. Hissiz bir edayla uzaklardaki bir boşluğa bakıyor ve karamsarca düşünüyor gibiydi. Ali’yle ya da kimseyle göz teması kurmadı. “Bunca zamandır insan sandığımız kişiyi koynumuzda beslemişiz.”
 “O canavar seninle konuşmak istedi. Demek ki bizim bilmediğimiz fakat senin bildiğin bir şey var. Ve bu çok önemli.”
 “Ziya (YARIN’ın bunca zamandır bulmaya çalıştığı kamp görevlisinin ismi) yakın zamanlarda böyle oldu. Siz de biliyorsunuz ki o böyle bir canavar olamayacak kadar normal birisiydi. Benim düşünceme göre, YARIN, Ziya’nın yerini aldı ve biz bunu hiç fark etmedik bile.”
 Çaydanlıkta çay demlenince konuklardan birisi cam bardaklara doldurup hepsini bir tepsiye koydu. Tepsiyle beraber çayları ortaya koydu ki herkes alabilsin. Yağmur sebebiyle zatürree olacak kadar üşüyen kişiler çaylarını alıp yavaşça içmeye başladı. C.’ye çay uzatan kişi “Belki de,” diye söze başladı. “Hani bir gün kaybolup geri gelmişti ya, geri gelen kişi, kendisinden ziyade YARIN olabilir.”
 C. her ne kadar tereddüt etse de Ali çayı alması için ona ısrar etti. Yavaşça ellerini sıcacık bardağa uzattı ve ısınan elleriyle çayını ağzına götürerek bir yudum aldı. Uzun bir süreden sonra yüzü canlanmış gibi oldu, göz bebekleri uzaklara bakmayı bıraktı ve şimdiye geri döndü. Boğazından geçen çayı yutkundu. 
 Konuklardan birisi C.’ye uzun zamandır yemek yiyip yemediğini sordu. C. cevap vermedi. Bunun üzerine konuklar ona basit bir yemek hazırlamaya koyuldu. Evde bulabildikleri malzemelerle pratik bir şey yapacaklardı. Makarna, salça ve kıyma vardı. Akıllarına kıymalı makarna yapmak geldi. Yemek yapmak için işe koyuldular. Hareket ettiklerinden ötürü vücutları ısındı ve yağmurun getirdiği soğuğu üzerlerinden atılar.
 Yağmur daha da şiddetlense de içerisi sıcaktı. Pencereden baktıklarında her yerin çamura döndüklerini gördüler. Çukurların araları suyla dolup taştı. Gökyüzü hala kara bulutlarla kaplıydı. Bu yağmur uzun sürecek gibiydi. İçlerinden birisi, evde bulduğu gitarı eline aldı ve çalmaya başladı. C. gitarının alınmasına karşı çıkmadı. Sakin bir melodi odayı kapladı. Kimisi gözlerini kapayıp melodinin tınısını yakalamaya çalıştı. Kimisi çalınan müziğe şarkı söyleyerek ya da ıslık atarak eşlik etti. 
 Yemek hazır olduğunda tencereden tabağa koydular. Yemekten buharlar yükseldi. Kıyma ve hamur kokusunun birleşimi, evin içerisini sarmaladı. Tabaktan tutmalarına rağmen yemeğin sıcaklığı tenlerini yaktı. Herkes masaya oturup yemeğini yemeye başladı. Sonunda C.’de oturduğu yerden kalkıp yanlarına gitti ve onlara katıldı. 
 Ali de C.’nin yanına oturdu. “Düşünüyorum da,” diyerek söze başladı. “O canavar Ziya’yı istediğine göre onu hala öldürmemiş olmalı, değil mi?” 
 “Evet!” dedi içlerinden birisi. 
  Diğerleri de ona katıldı.
  C. duymamış gibi bir şey demeden yemeğini yemeye devam etti.
 Ali “Peki nerede bu adam?” diye sordu. C.’nin cevap vermediğini görünce ona doğru dönüp sorusunu tekrar sordu. Ama yine de ondan cevap alamadı. “O YARIN seni istediğine göre bu konuda bir bilgin olmalı.”  
 Elindeki çatalı aniden bıraktı. Çatal havadan düşüp masaya çarptı ve garip bir ses çıktı. İç çektikten sonra Ali’ye dönüp bu konuşmayı kesmesini rica eder gibi ciddiyetle ona bakarak “Bunu bilmek istemezsin…” dedi. Yanındaki çaydan bir yudum aldı. Bardaktaki çayın bittiğini görünce yeniden doldurmak için sandalyesinden kalkıp çaydanlığın yanına gitti. 
 Ali, olduğu yerde cevapsız kaldığı sorusuyla birlikte oturdu. C.’nin tekrardan geleceğini umarak bekledi fakat bu sefer de tuvalete girdi. Geri gelmeyeceği kesindi. Bu yüzden masadaki diğer kişilerle konuşmaya başladı. Çoluk çocuktan konuşuldu, şehir hayatından bahsedildi ve kadınlardan söz açıldı. Kimisi şehirde malikânelerde yaşayan ünlü kadınları öve öve bitiremedi, kimisi de parası olsaydı neler yapabileceğini anlattı. Bir kadın, oğlunun kansere yakalanmasından ötürü hastanelerde süründüğünü söyledi. Diğerleri de onu dinlemeye başladı. 
 






Karanlığın içinden seni kim çıkaracak? 
Yatağında yatarken dünyayı nasıl görünüyordur kim bilir, 
Belki de bütün bunların sadece bir anı olduğu konusunda haklısındır.

Gelecek şeylerle nasıl yüzleşeceğimi bilmiyorum.
Bana kalsa evimin çatısında pinekleyip hayatın akışını izlerim.
Böylece bazı şeyler gerçekliğini kaybeder.

Okunmuş su kullanmaya bile değmez,
İçtiğimiz suyun kutsallığının farkında değilsek hele bir de.
Belki de bize tek gereken, sadece ilerlemektir.

[renk=kırmızı]
 Öfkeli bir şekilde “Bize ne yaptın sen?!” diye sordu Batu. Bağlandığı ağaçtan kurtulmaya çalıştı fakat başaramadı. Çünkü kollarını, bacaklarını her yerini; akşam onlar baygınken ben bağladım. Hala uykuluydum. Uyanalı birkaç saat geçmesine rağmen başımdaki ağrı bir türlü geçmedi. Bir ağacın kovuğunda yattığım için üstüm çamurla kaplı değildi. Yağmur yağdığını toprak çamur olunca fark ettim. Yağan yağmur bayağı şiddetli ve fazlaydı. 
 Batu’nun bahsettiği şey dün akşam olanlardı. Hangisi olduğunu söylememe gerek yok herhalde. Akşam olmak üzereydi. Ölüdiyar kampının sakinleriyle tekrar görüşmenin tam vaktiydi şimdi. Kararlarının ne yönde olduğunu merak ediyorum doğrusu. 
 Batu vücuduna baktı ve şaşkına döndü. Külot dışında üzerinde başka bir şeyin olmadığını fark etmesi bir yana, vücudunun her yerinde kesikler vardı. Karnının üzerinde, yakın bir zamanda dikilmiş gibi görünen ve şimdi kapalı olan kocaman bir yarık vardı. Baştan aşağıya ameliyat edilmiş gibiydi. Evet, bunu ona ben yaptım. Planımın bir parçası. Kaçırdığım diğer kişiye de aynı muameleyi yaptım merak etmeyin. İçlerine bir şey soktum. Tehlikeli de olabilir olmayabilir de, bu tamamen onlara kalmış. 
 Batu bana tekrardan “Bize ne yaptın sen?!” diyerek cevabını alamadığı sorusunu tekrarladı. Bu sefer sesi daha da öfkeli ve daha da endişeliydi. 
 “Niye bizi öldürmüyorsun?” diye sordu diğer kişi. Ardından acı dolu bir inleme sesi çıkardı. “Bizden istediğin ne?!”
 Ben de ona “Ben sadece bana verilen görevi tamamlamaya çalışıyorum.” diye yanıt verdim. “Sizleri dünyaya getiren annelerinizin size söylemediği şeyler var. Hem de o şeyler önemsiz falan da değildi. İyilikten önce kötülük vardı. İlk başta bir ateş küresi olan Dünya, zamanla sularla kaplandı. Bunun bir amacı vardı tabii, iyilik yok yere var olmadı sonuçta. YARIN olmadan BUGÜN olamaz. İnsan dediğin varlık, gün doğduğunda bir şeylerin değişeceğini bilerek yaşamına devam eder. Şeytan olmazsa Tanrı’nın insanları korumak için bir nedeni kalmaz. Biz YARIN’lar da onun elçileriyiz işte.”
 Konuşulanları anlamsız ve saçma bulduğu belli olan Batu öfkeyle “Bırak bizi!” diye bağırdı ve bağlandığı yerde debelenip kurtulmaya çalıştı. Fakat başaramadı. Onları öyle bir bağlamıştım ki kendi başlarına kurtulmaları imkânsızdı. 
 O bir yana, yaptığım planın kusursuz olduğundan emindim. İşler benim lehime gitmediği takdirde planım ona göre adapte olmaya hazırdı. Ben düşünebilen bir varlığım. Korku filmlerindeki gibi elimde bıçakla ya da üzerimde kan lekeleriyle uluorta gezecek kadar salak değilim. Hatalarından öğrenebilen tek canlı insan değil sonuçta. 
 Yağmur dinmek bilmiyordu. Üzerinde sadece külot olan Batu ve diğer kişinin soğuktan donmasına aldırmıyordum bile. Zerre kadar umurumda değillerdi çünkü. Evet, onlarla birlikte vakit geçirmişliğim vardı fakat bu önemli değildi. Bana empatimin olmadığını söylemeyin sakın! Ölüdiyar ormanındaki herkesi bir göz kırpmamda öldürebilirdim, ama yapmadım. Başka insanların onları önemsediğinin bilincindeyim ve bu yüzden mümkün olduğunca kimseyi öldürmemeye çalışıyorum.
 Yola koyulma vakti geldi. Batu’yu ve diğer kişiyi bayıltıp ağaçtan indirdim. Uyandıklarında kaçamamaları için kollarını ve bacaklarını sıkıca bağladım. İkisini omzuma atıp kampa doğru yürümeye başladım. Ne kadar güçlü olduğumu size anlatmama gerek yok herhalde. Yoldan geçerken bir deniz manzarasıyla karşılaştım. Ayın cılız ışıkları üzerinde dans ediyordu ve kristal gibi parlatıyordu. Fakat ay bulutların arkasında kaldığı için sadece yaydığı ışığı görebiliyordum. Büyüleyici bir görüntüydü. Hele gece vakti baykuşlar öterken içinde bulunduğum duruma mest oldum. Deniz, kumun üzerinde dalgalanıyor ve ileri geri gidiyordu.  Aya bakıp “Her şey bu gece son bulacak” dedim içimden. Pek fazla oyalanmamak için adımlarımı hızlandırdım.
 Ölüdiyar ismindeki bu ormanın böyle zenginlikleri olduğunu bilmiyordum. Burayı bilmeyen birisi, sadece ismini duysa yapacağı çıkarımın pek iç açıcı olacağını sanmıyorum. Elbette –şehir merkezine kıyasla- burada daha çok insan ölüyor, ama bence böyle bir yer böyle bir ismi hak etmiyor. 
 Her neyse… Beni ele geçiren düşüncelerimle birlikte yürüdükten bir süre sonra Ölüdiyar kampına vardım. Taşıdığım iki baygın insan ağır bile değildi, o yüzden yorulmadım bile. Gece hala canlıydı. İşi şimdi ve burada bitirmenin tam vaktiydi. Evlerden birinin penceresinden izlendiğimi fark ettim. Burada oturan konuklardan biri olduğu kesindi. 

[renk=beyaz]
 Pencereden bakan Ali, arkadaşı Batu’yu görünce oraya gitmesi gerektiğini düşündü. Evdeki herkese bu haberi verdi. Sıra sıra evin kapısından çıkmaya başladılar. Tam Ali de çıkıyordu ki bilmediği bir sebepten ötürü kapı kapandı. Onu her ne kadar açmaya çalışsa da başaramadı. Bu ona çok garip geldi. Belki de diğerleri, C.’yi koruması için onu bu eve kasten kilitlediklerini düşündü. C. de bu arada pencereden olanları gözlemeye başladı. Kamp sakinlerinin YARIN’la konuşmaya çalıştığını gördü. Şimdilik tehlike barındıran bir şey yok gibiydi. Tamamen çırılçıplak olan, üstü başı kesik ve yara olan Batu ve diğer kişi dışında. Onların halini görünce endişelendi. 
 Kamp sakinlerinden birisi öne çıkıp bağırmaya başladı. Öyle bir bağırmaydı ki C. ve Ali de evin içinden duydu. “C.’yi alamazsın!” diye bir bağırmaydı. “Bunun için önce bize rehin ettiğin kişileri ver.” Sesini yükselterek ve vücut hareketlerini hızlandırarak “Aksi takdirde asla vermeyiz!” dedi.
 Batu’yu ve diğer kişiyi esir alan YARIN bir iki şey söyledikten sonra bağlarını çözüp onları bıraktı. Kamp sakinlerine yavaşça yürüdüler. Halleri kalmadığı için zombi gibiydiler. C. ve Ali buna hak verdi. Tamamen normal olabileceğini düşündüler. Ama tamamen yanılıyorlardı.
 Kamp sakinleri onlara sarıldı. Bunu gören Ali, her şeyin yoluna girdiğini düşünerek rahatladı. Fakat kısa süren bu rahatlaması, ani bir patlamayla son buldu. Birbirine sarılan kamp sakinlerinden patlayıcı bir güç yayıldı etrafa. Vücutları bir atom bombası gibi patladı. Öyle bir patlamaydı ki bu, Ali herkesin öldüğünü daha anlayamadan patlamalar devam etti. Batu hayatta değildi, kimse hayatta değildi; YARIN, Ali ve C. dışında. Onlar evin içinde saklandıkları için patlamadan kurtuldular. Kamptaki her şey talan oldu ve parçalara ayrıldı. Ölüdiyar kampı gerçekten Ölüdiyar kampı oldu.
 Ali patlamanın etkisiyle zayıf düştü. YARIN’ın buraya gelemeyeceğini düşündü, çünkü kapı kilitliydi. Her ne kadar bundan emin olamasa da C.’yi korumak için elinden geleni yapacaktı. Bu yüzden kapının önünde saldırıyı karşılamak için beklemeye başladı. Bir süre sonra arkasından bir ses duydu. Ses her nasılsa kendi sesine çok benziyordu. Arkasını döndüğünde o sesin, daha önceden kendisi öldüren YARIN olduğunu anladı ve yutkundu. Daha önce aynı ortamda bulunan iki tane YARIN hiç görmemişti.
 “Merak etme” dedi Ali’nin YARIN’ı. “Sadece senin için geldim.”
 C.’yi arayan YARIN (dışarıda olan), kendisinin YARIN’ıyla konuşup bütün bunları planlamış olabilir miydi diye düşündü. Mümkündü. Vücudu parçalara ayrıldı. Vahşi bir köpeğin peluş oyuncağı ısırıp parçalaması gibi. Gözleri yerinden çıktı. YARIN’ın parçalara ayırdığı vücudun kime ait olduğu çıkarılamazdı artık. Ali’nin yerini YARIN aldı ve döngü tamamlandı.
 C. korkudan hiçbir şey yapamadı. Olduğu yerde donakaldı. Daha önce böyle bir felaket yaşamamıştı hayatında. 
 Ali’nin YARIN’ı evin kapısını açtı. Diğer YARIN da içeri girip C.’nin yanına gitti ve onunla konuşmaya başladı. 

[renk=kırmızı]
 C. bana Ziya denen adamın nerede olduğunu söyledi. Ali’nin YARIN’ı işini bitirdikten sonra şehre geri döneceğini söyledi. Ona teşekkür edip yolunu gözledim. 
 C.’nin bana söylediği yer tamamen ağaçlık bir ortamdı. Bana burayı günün birinde koşuya çıktığı zaman keşfettiğini söyledi. Ağaçlar öyle uzundu ki yaprakları yolu kapatıyordu. Çalılar da bayağı büyüktü. Ziya -öldürmem gereken kişi- bu çalıların ardında olmalıydı. Şiddetli yağmurun yerini kopkoyu ve kurşuni bir gökyüzü aldı. Buluttan eser yoktu. Sanki gökyüzü yastaydı şu an. Fakat bu yas kimin içindi? Görüşümü kapayan çalıları kenara itip geçmeye çalıştım. İçlerinden üç tane tavşan çıktı ve öteki yöne doğru koşturmaya başladı. Herhangi bir tehlikeden kaçıyor gibiydiler. 
 Beni hiçbir şey korkutamaz! Ben ölümsüzüm… En azından öyle sanıyorum. Daha önce hiçbir YARIN’ın ölüşüne şahit olmadığım için bir bilgim yok bu konuda. Fazla uzun oldukları için yere kadar sarkan ağaç yaprakları o kadar sertti ki kenara itekleyemedim. Sanki görmemem gereken bir şeyi koruyan bir bariyer gibiydi. Ağaçların üstünde tüneyen kargalar havalanıp diğer yöne doğru uçmaya başladı. Ölünün olduğu yerde karga da olurdu. Bunu tuhaf buldum. Bir şeyler yanlıştı. 
 Havada tuhaf bir koku vardı. Etçil bir hayvana ait koku gibi geldi bana, çünkü bitki gibi kokmuyordu. Kan değildi kokan, öyle olsa hemen anlardım zaten. Koku güzel de değildi, daha çok tiksindirici ve bunaltıcı bir kokuydu. Koku, çalıların ardından geliyordu. Bu yüzden daha da meraklanıp çalıları daha sert ittim, içlerine kadar girdim ve vardığım yeri görünce şaşkına döndüm. Ziya buradaydı. Ağaca iple asılıydı. Boyuna asılan iple birlikte yavaşça havada sallandı. Bedeni cansızdı. Kolları ve bacakları havada sarktı. Demek ki C.’nin beni uyardığı şey tam da buydu.  
 Birden bedenimin atomlarına ayrıldığını fark ettim. Ve böylece ölme vaktim geldi. Görevimi başaramadım. Hesaba katılmamış olasılıklar beni yendi. Kaybettim. Vücudumun atomları zamanla gökyüzüne karışırken ölümümü kabullendim. Ve anladım ki, BUGÜN olmadan YARIN da olamazmış. Ama neden… Bu adam neden kendini astı ki? Bu sorunun cevabını benim bulamayacağım çok açık. Gidiyorum bu evrenden, bir daha gelmemek üzere. 
 Parmaklarım yok oldu, sonra ellerim. Benliğim gitti vücudumla birlikte. Aklımdan ya da kalbimden bir şey kalmadı geriye. Metafiziksel bir kavrama dönüşüyorum. Duygusuz, düşüncesiz, sorunsuz… 
[renk=beyaz]





