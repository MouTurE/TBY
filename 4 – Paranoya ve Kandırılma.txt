Ali, evcil kedisini hiçbir yerde bulamadı. Evin her yerine baktı: tuvalete, odalara, mutfağa ve salona da; fakat kedisi ortalıkta yoktu. Evden kaçmış olması mümkün değildi. İki yıldan fazladır Ali ve ailesiyle birlikte yaşadığını düşünürsek, kaçmış olması biraz mantıksızdı. Bu süre boyunca ona iyi bir şekilde baktılar, en güzel yemekleri yedirdiler, en rahat yataklarda yatırdılar ve en kaliteli sütlerden içirdiler. Hayır, evden kaçmış olamazdı.
 Ali’nin bakmadığı tek bir yer kalmıştı: bodrum katı. Oraya eski eşyaları atmış oldukları için dağınık bir yerdi. Karanlık olduğu için pek bir şey görememişti Ali. Arkasından gelen ışıkla görebildiği tek şey, birbiri ardına yığılmış eski eşyalardı. Hepsi uzun süredir burada çürümeye bırakıldığı için üzerleri feci bir biçimde toz tutmuştu. Kapı açılınca içeri giren rüzgâr sayesinde tozlar havaya uçtu ve bazısı Ali’nin burnuna girdi. Bu yüzden o da hapşırmak zorunda kaldı. 
 Aniden bir ses duydu. Kedi miyavlaması olduğunu düşünüp içeri girdi. Kedisi kesinlikle buradaydı. Başka açıklaması yoktu. Küçük bir oda olduğunu sanan Ali, on ya da yirmi adım attıktan sonra bile odanın daha başında olduğunu hissetti. Buraya uzun süredir gelmediğini hatırladı. En son geldiğinde küçük bir çocuktu. O zamandan beri oldukça değişmiş olmalıydı. 
 Etrafındaki yığınla dolu eski eşyaların yanından geçti. Bir süre sonra, karanlıkta tam göremediği bir şeye çarptı. Yolunun önündeki şey, eski dönemlerden kalma bir kanepeydi. Soluk ve yırtıktı. İğrenç bir kokusu vardı. Ali o şeye dokunmak bile istemedi. Dokunduğu müddetçe parmağına bir kilo toz bulaşacaktı kesin. Devam etmesi gerektiği için kanepenin etrafından dolaştı. Tozla kaplı bu oda onu baymaya başladı ve bir an önce kedisini bulup buradan çıkmak istedi.
 Tekrardan kedi miyavlaması duyduğunda yaklaşık bir dakikadır bu odanın içinde dolaştığını fark etti. Karanlık ve tozun bolca olduğu bu lanet yerde tabii ki de kedisi kaybolurdu. Ailesi iş için dışarı çıktığından ötürü onları çağırıp yardım isteyemezdi. Kendisi de dersleri için üniversiteye gitmeye hazırlanıyordu zaten. Sonra bu olaylar kopuverdi işte. 
 İlerde gördüğü ışığın gerçek olup olmadığını anlayamadı. Karanlığın içinde dehşet bir tezatlık oluşturdu bu ışık. Onun kaynağını köşeyi dönünce görebilecekti. Işığa doğru giderken dikkatsiz davrandığı için yerdeki ayakkabılardan birine takıldı. Annesinin çocukluk zamanında giydiği topuklu ayakkabılardan biriydi. Rengi kaçmış ve topuğu kırılmıştı. Etrafı tozla kaplıydı, buradaki her şey gibi. Işığın geldiği yerden kedisinin sesini yine duydu. Evet, köşeyi dönünce onu orada bulacaktı. Bundan emindi. 
 Köşeyi dönünce karşısında bir televizyon gördü. Televizyon gelen statik sesler rahatsız ediciydi. Ekranında bir kedi resmi vardı. Televizyondan bir kedi sesi geldi. Bunca zamandır Ali’nin duyduğu şey kendi kedisinin sesi değil miydi? Ali bunu görünce şaşkınlıktan dilini yuttu. Televizyon ekranında bir mesaj belirdi: “Bana yemek getir…” yazılıydı. Eski zamanlardan kalma televizyonun kaset takma yeri açıldı ve Ali bir kaset bulması gerektiğini düşündü. 
 Ne yapması gerektiğini bilmiyordu. Bulunduğu yerden kaçsa mıydı, yoksa kalsa mıydı? Bilemiyordu. Televizyondaki kedisine itaat etmenin daha iyi olacağını düşündü. Böylece etraftaki tozlu eşya yığınlarını karıştırıp herhangi bir kaset bulmaya çalıştı. Disk buldu ama bunun işine yaramayacağını düşünüp bıraktı. Aramaya devam etti. Seksenli yıllardan kalma kıyafetler buldu bu sefer de. Onları kenara çekip daha derinlere bakmaya başladı. Öyle bir derine girdi ki, içinde kaybolacak gibiydi. Paslanmaya yüz tutmuş mutfak eşyalarına kadar buldu. Çatallardan birisi koluna battı ve bu yüzden o da acı çekti. “Ahh!” diye bağırdı. Belki de mutfak eşyası sandığı şey bahçelerde kullanılan tırmıklardan falandı diye düşündü. Yoksa küçük bir çatal bu kadar acıtmış olmazdı. Kolunun kanadığını fark etti. Ama buna rağmen kaseti aramaya devam etti. Bulması düşündüğünden fazla uzun sürdü.
 Bulduğu kaseti televizyona takmadan önce üzerine “balık” diye yazdı. Kediler balığı severdi sonuçta ve kendi kedisine en iyisini vermek istedi. Televizyonda bir süre sonra yeni bir mesaj belirdi: “Çok lezizdi! Teşekkür ederim.” Ekrandaki kedi resmi mutlu olduğunu belirtmek için neşeyle miyavladı. 
 Ali ne diyeceğini bilemedi. Bir şey dese bile, karşısındaki her ne ise duyacağından emin değildi. YARIN olması mümkündü. Demek sadece insanlar değişmiyor, diye düşündü. “Sen Pamuk’u öldürdün!” dedi. Kedinin ismi buydu.
  Televizyondan cevap gelmedi. Duyup duymadığını anlamadı Ali bir türlü. Pamuk’un öldüğünü anlayınca sinirlenip televizyonu kırmak istedi ama yapamadı. Elleriyle tutup yere fırlatacaktı, bunu yapamadan kendisini elektrik çarptı. Çarpan elektrik öyle güçlüydü ki televizyona bile dokunamadı. Vücudundan geçen akımın kendisini öldüreceğini düşündü, fakat hala hayattaydı.
 Televizyonun ekranında yeni bir mesaj belirdi: “Bana bir şey yapamazsın… Benim işte! Senin kedi Pamuk. Sadece biraz değiştim. Bilirsin her canlı günden güne değişir.”
 Ali bir şey demedi.
 “Senin okulun yok mu?” diye bir soru belirdi ekranda. “Gitsene hadi!”
 Yapabileceği başka bir şeyi olmayan Ali, bulunduğu yerden çıkmaya çalıştı. Salona açılan kapıyı bulduğunda –ki bu uzun sürdü- rahatladı. Bir an burada, bu berbat, tozlu ve basık tavanlı yerde sonsuza kadar kapalı kaldığını sandı. Neyse ki çıkması için önünde hiçbir engel yoktu. Bodrum katından salona girince iç çekti. Bu üçüncü YARIN görüşüydü şimdiye kadar, sonuncu olması için dua etti. Kedisi için yas tutmaya zamanı yoktu şimdilik, okula gitmesi gerekiyordu. Ağlamamak için kendisini zor tutuyordu. Güçsüz ve çaresiz hissediyordu. 
 Evden çıktı ve okuluna doğru yola koyuldu. Dersin olacağı sınıfa gelince bulduğu boş masalardan birine oturdu. Çevresine bakındığında tanımadığı bir sürü insan gördü. Ali gibi üniversiteliler için bu oldukça normal bir durumdu. Sınıfın en önünde kocaman beyaz bir yazı tahtası vardı. Yanındaki profesör derse başlamadan önce öğrencileri selamladı. Eline kalem aldı ve yazmaya başladı. Ali için her zamanki sıradan şeylerdi bunlar. Bir an önce evine gidip kaybettiği şeyin yasını tutmak istedi. Ağlayabildiği kadar ağlayacak, üzülebileceği kadar üzülecekti. Ders umurunda bile değildi aslında.
 Ali’nin okuduğu bölüm psikolojiydi. Hocanın anlattığı şey ise insan psikolojisi ile ilgiliydi. Bugün işledikleri konu, profesörün dediğine göre Düalizm idi. Profesör anlatmaya devam etti: “İnsan psikolojisinde Düalizm, insanın ruhtan ve bedenden oluştuğunu savunur ve ikisinin birbirinden bağımsız olduğunu düşünür.” Bu düşünceyi gösterebilmek adına ellerini havaya kaldırarak iki yöne açtı. Bir taraftaki eli ruh kavramının temsilcisiydi, diğeri de beden. İkisi arasındaki mesafe de ayrık olduklarının belirtisiydi. Öğrencilerin kendini daha iyi görebilmesi için bir adım ileri yürüdü. Jestleriyle ve bakışlarıyla öğrencilerin dikkatini kendisine çekmeye çalışıyordu. Sesini yükselterek konuşmasına devam etti. “İnsanın bilinçaltı, ruh ile en çok iletişim içerisinde olan şeydir. Bedenimiz ise bundan oldukça uzak bir konumdadır. İnsan bir şey isterken bilinçaltı başka bir şey isteyebilir. Kimi zaman bunlar, insanın karakterine ters düşen şeyler olur.”
 Ali dün gece gördüğü rüyayı hatırladı ve profesörün dediği şeyle bir alakası olabileceğini düşündü.
 Profesör yazı tahtasına yöneldi, eline tahta kalem aldı ve bir Venn diyagramı çizmeye başladı. Beyaz tahtaya iki tane yuvarlak çizdi. Bu yuvarlakların birisi, insanın bilinçaltını temsil ederken diğeri de bedeni simgeliyordu. Yuvarlaklar birbiriyle orta kısımda kesişiyordu. İçlerine temsil ettiği şeyin isimlerini yazdı. Ardından çizdiği her şeyi bir kare içerisine koydu ve bu kareye insan ismini verdi. “Demeye çalıştığım, insan tek yönlü bir canlı değildir. Bugün gördüğünüz bir arkadaşınız yarın farklılaşabilir. Aslında bu, insanın diğer çiftinin açığa çıktığı andır.” Boğazını temizledi. “Yani bilinçaltının.”
 Yazı tahtasının yanındaki masaya yöneldi ve orada dersin başında koyduğu suyu alıp içti. Suyundan bir yudum aldıktan sonra sınıfın penceresinden dışarıya baktı bir süre. Konuya nasıl devam edeceğini düşünüyor gibiydi. Elbette bu bir iki saniyede olan şeylerdi, bu yüzden ders aksamadı bile. Bakışlarını öğrencilere çevirdi ve konuşmasına devam etti.
 “Evet… Bir kayanın altında yaşamadığınızı varsayarak, YARIN denen canavarlardan haberinizin olduğunu düşünüyorum. Bu yaratıkların nasıl dünyamıza geldiğini hiç merak ettiniz mi? Az önce anlattığım düalizmin bunda büyük bir etkisi var.” Büyük kelimesinin üzerinde durdu. “Öncelikle, kısaca anlatmam gerekirse, günümüzün koşulları nedeniyle –genellikle aşırı hızlı tüketim kültürü sebebiyle- insanların bilinçaltı zaman geçtikçe çirkinleşmeye başladı. Bunun farkına varan kişiler, bilinçaltından kurtulup sadece bedenleriyle yaşayabilmek için birtakım çözümler üretmeye başladı. Böylece ‘Endosaykiyatrik Bölünme’ diye bir bilim dalı ortaya çıktı.”
 Öğrencilerden kimisi dinliyor, kimisi masasında uyuyakalıyor ya da telefonunda oyalanıyordu. Buna rağmen dinleyenler de vardı aralarında. Hatta not alan da oluyordu.
Soluklanıp konuşmaya devam etti. Bir yandan da sınıfın etrafında volta atmaya başladı. “Endo kelimesi iç anlamına gelir. İnsanın içine atıfta bulunulur bu kelimede. Sayki(Orijinali Psyche) de insan ruhu demek. Buradan anlayacağınız üzere bu bilim dalı, insan ruhunu ikiye bölmeyi amaçlayan bir dal. Bir tarafa YARIN, diğer tarafa da BUGÜN deniliyor halk arasında.” Ellerini havada çırptı. “Pratikte beklenilen şey; BUGÜN denilen varlığın, bedenden başka bir şeyi kalmayan bir insan olarak hayatına devam etmesiydi. YARIN denilen varlıklar ise, BUGÜN’den ayrı ve bağımsız bir hayat sürecekti. Ta ki YARIN’lar insanları katledene dek.”
 Öğrencilerden birisi profesöre soru sormak için elini kaldırdı. Profesör konuşmaya ara verip öğrenciyi dinlemeye başladı. O öğrenci de konuşmaya başladı: “Farz edelim ki YARIN’lara karşı bir soykırım yaptık, hepsinin kökünü kuruttuk ve dünyada sadece BUGÜN’ler kaldı, peki o zaman bizi daha iyi bir gelecek mi bekliyor?”
 Profesör gülümsedi ve “Bu iyi bir soru…” dedi. “Ama sizin bilmediğiniz bir şey var ki bu bilim dalı şeytani ayinlerden yararlanıyor. Yani YARIN ve BUGÜN, şeytanın bir ürünü. Herhangi bir dine inanıyorsanız, uygulanan bu sözde bilimsel yöntemin sizin için olduğunu pek sanmıyorum. Demeye çalıştığım, sadece BUGÜN’lerden oluşan bir dünyada Tanrı’nın yeri olmaz ve kimsenin inanacağı bir şey kalmaz, böylece inançsızlığın getirdiği başka nedenler ortaya çıkar. Büyük bir buhran, yalnızlık ya da depresyon(Ali geçen hafta işlenilen bu konuyu kaçırdığını hatırladı birden, çalışması gerekecekti) gibi.” 
 Profesör saatine baktı ve ders bitimine yaklaştığını fark etti. Bu yüzden konuyu toparlamak için önemli yerlerin üzerinde durdu ve sonraki dersler konusunda planladığı çizelgeyi herkese anlattı. Sonra herkes toparlanıp oturdukları yerden kalktılar ve sınıftan çıktılar. Kimisi profesöre soru sormak için yanına gittiler. Etrafında kalabalık oluştu. Ali sınıftan çıkıp hemenden evine gitti.
 Evine gelince ağladı. Öyle bir ağlamaydı ki bu, akıttığı gözyaşları sayesinde bir kilo hafiflediğini hissetti. Salondaki kanepeye uzandı ve gözlerini tavana dikerek duygularını dışa vurdu. Vücudunun her ne kadar hafiflediğini hissettiyse de, içindeki duyguları bunun aksine daha da ağırlaştı ve Ali’yi hantallaştırdı. Üzerine yattığı kanepeden kalkacak gücü bile bulamadı. Yapacak bir şey bulamadığı için televizyonu açıp haberleri seyretmeye karar verdi. Yanındaki kumanda ile haber kanallarından birini açtı.
 Haberlerde, geçen hafta gerçekleşen olaylardan bahsediliyordu. Bunların içerisinde Ölüdiyar kampındaki herkesin ölü olarak bulunduğu haberi de veriliyordu. Söylenilenlere göre, Ölüdiyar ormanındaki yakınlardan birisi bu yaşanan olay üzerine ihbar verince oraya bir grup yetkili gelip inceleme yapmış. Hatta ülkenin askeri ordusu bile yardım etmek için helikopterlerle ormanda büyük çaplı bir arama düzenlemiş. Silahlar, zırhlar kuşanmış ve an azından birilerini kurtarabilmek için ellerinden geleni yapmışlar. 
 Yetkililer olay yerine geldiğinde kampın yerle bir olduğunu görmüşler. Görünüşe göre bu yıkımın, canlı bir bomba tarafından meydana gelen bir patlama sebebiyle olduğunu açıklamışlar. Bu trajik olaydan sonra oradaki yakınlar İdmiş şehrine gelmeye başlamış. İnsanların şehre gelmesi kiracılar ve oteller için iyi bir haberdi aslında, böylece kazanç sağlayacaklardı.
 Ali haberleri seyrederken kanepede uyuyakaldı. Kalktığında annesi evdeydi. Babasını göremediği için annesine onun nerde olduğunu sordu. Yoğun bir iş günü geçirdiği için hemenden uyumaya gittiğini söyledi annesi de. Ünlü bir galeride satış müdürü olan Ali’nin babası, Ölüdiyar ormanından gelenler sebebiyle artan araba satışları, çalıştığı galeriyi de etkilemiş. Galeriye gelen bir sürü müşteri ile uğraşmak zorunda kalmış kendisi. Şimdi evin ikinci katındaki yatak odasında yatıyormuş.
 Annesi Ali’ye “Pamuk’u bulabildin mi?” diye sordu. Kaybolduğundan haberi vardı fakat Ali sabah yaşadığı şeyleri ona anlatmadı. Kısıtlı bir bilgisi vardı o yüzden.
 Ali ilk başta ne diyeceğini bilemedi. Bu yüzden bir süre kendince homurdandı. Kesin bir cevap vermek istemedi çünkü kendisi de olanlardan anladığı şey korkunç derecede sınırlıydı. Bilmediği yanlış bir şey söyleyerek annesini ürkütmek istemedi.
 Annesi cevap alamayınca diretmeden pes etti. “Ben geldiğimde bodrum katının kapısı açıktı. Sen girmiş olabilir misin acaba?”
 “Onu bulabilmek için her yere bakmaya çalıştım işte.” diyerek geçiştirdi Ali. 
 Anne Ali’nin gözlerinin içine baktı ve yanlış bir şeyler olduğunu anladı. Somurtkan ve üzgün halinden de endişelenmişti zaten. “Orada bir şey görmüşsün.” dedi sonra.
 “Orada Tanrı’yla konuştum ve beni yanında istemedi.” Sözcükleri kendisinin söylediğinden emin değildi. Neden bunları söylediğini de bilemedi. Aklından geçen düşüncelerden birisiydi herhalde. Ama her nedense söylediği bu kelimeler kendisinde derin bir dehşet uyandırdı. Ağlamak istedi birden.
 “Ertesi sabah Pamuk’u birlikte aramamızı ister misin?” dedi anne.
 Ali sadece başını evet anlamında salladı. O kadar ağlamak istedi ki yüzündeki umutsuzluğu saklamak için elleriyle yüzünü kapadı. Elbette annesi bunu fark edince yanına gidip ona sarıldı. Ali başını annesinin göğsüne yasladı. Gözyaşları tekrardan döküldü. Kendisini annesinin kucağına bıraktı. Yüzü sırılsıklam oldu. Gözleri yaşlıydı.
 Ali’nin annesi onu teselli etmek için tatlı yapmaya karar verdi. İnsan üzüldüğünde tatlı şeyler yerdi sonuçta. Fırında elmalı turta yapmak için malzemeleri çıkardı, elmaları yıkadı, hamuru mayaladı ve yapmaya başladı. Fırının sıcaklığı Ali’nin yüzüne vurdu, içinden gelen turta kokusu canını çektirdi. 
 Tepsideki turtadan iki dilim kesti. Biri annesi için diğeri de kendisi içindi. Dilimleri küçük tabaklara koydular ve çatal bıçak alıp masaya oturdular. Annesinin güzel turta yaptığını bilmesine rağmen yediği şey karşısında şaşkına döndü. Büyüleyici bir tadı vardı. Öyle ki hepsini beş saniyede silip süpürdü ve kırıntı bırakmadan önündeki tatlıyı bitirdi. Elmalı turtanın şahane kokusu ve tadı aklına kazındı. Annesi onun için tabağına bir dilim daha koydu. “Ertesi gün okulun var değil mi?” diye sordu sonra ona.
 Ali başını evet anlamında salladı. 
 “Babana söyleyeyim de ertesi gün arabanı alıp galeride düzeltsin. Otobüsler bugünlerde dolup taştı çünkü. Senin için eziyet olur herhalde.” 
 “Ölüdiyar ormanından gelenler yüzünden mi?” diye sordu Ali. 
 “Evet…” diye yanıtladı annesi. Ali ve annesi doyduktan sonra kalanları fırına koyup bulaşıkları da tekneye attılar. 
 Ali yerde kan lekesi gördü. Küçük bir detay değildi, aksine kocaman kırmızı bir lekeydi. Bu yüzden endişelendi. Bu kan kime ait, diye düşündü birden. Yerde kurumuş kan lekesi, iğrenç bir koku yaydı. Tam da yatak odasına gitmeye hazırlanan annesine bunu görüp görmediğini sordu. Anne bir şey demedi ve duymamış gibi yapıp ikinci katındaki yatak odasına gitti. Tek başına kalan Ali, bununla uğraşmak istemediğinden öylece bıraktı. Sabah olmadan bu kan gölünü temizlemesi iyi olabilirdi, ama bu sefer de içinde hissettiği şüpheyi yorganın altına atmış gibi olacaktı. Şüphelendiği için ailesine bu kan gölünü göstermek istiyordu. Ama kendisi dışında herkes uyuduğu için bunu yapmasının imkânı yoktu artık. Sabahı beklemesi gerekecekti. Bu yüzden yatağına gidip pazartesi gününü sonlandırdı. 
 “Ali! Şapşal Ali! Haberlerdeki uyarıları görmüyor musun yoksa?! Kimseye güvenemezsin! Hatta kendine bile!” Ona her ne kadar bağırıp çağırsam da dinlemiyor gibiydi. Şimdi ne yaptığını bile anlamıyorum biliyor musunuz? Sanıyorum ki, rüya âlemindeki mor renkli sisten kaçmaya çalışıyordu. Daha önce girmiş olduğu gece kulübünün yanından geçiyor, koştukça hızlanıyor ve kendisini takip eden sisten kaçıyordu. Yolda orada burada bulunan küçüklü büyüklü engellerin üzerlerinden atladı, dikey duvarları tırmandı ve durmadan devam etti. Her ne kadar hızlı koşsa da sis ona yetişmekte zorlanmıyordu bile. Bildiğim bir şey vardı ki, o da Ali’nin sonsuza kadar koşması imkânsızdı. Mor renkli sisten kaçamayacağını anlayınca sonunda durdu. Ona dedim ki: “Yerdeki kan kimin olabilir sence, ha? Annenin? Babanın? Pamuk’un? Uyan artık aptal herif! Tehlikedesin!” 
 Ali dehşet içinde uyandı. Zonklayan beyni düşünmesini engelledi. Bugünün Salı olduğuna bir türlü inanamadı. Bir şeyler yanlış gibiydi, belki de hala rüyadaydı. Belki de, bunca zamandır upuzun bir rüyanın içindeydi ve şimdi uyandıydı? Bunun bilemedi. Kafası çok karışıktı ve hatta karışık kelimesi bile hissettiği şeyi açıklamada yetersiz kalıyordu. 
 “Bugün günlerden Salı” dedi kendisine. 
 “Bugün günlerden Salı?” 
 “Bugün günlerden Salı. Evet evet…” 
 Annesi ile birlikte bu sabah bodrum katına tekrardan ineceğini hatırladı. Bu sefer etrafını görebilmesi için yanına el feneri aldı. Telefonunu da aldı ki ayrılmaları gerektiğinde annesi ile iletişimi kaybetmesin. Bir de eldiven aldı ki elleri tozdan kirlenmesin. Ali ve annesi hazırlanınca ikisi birlikte bodrum katının kapısını açıp içeri girdiler. Ellerindeki fenerlerin ışığını açınca etraf daha az karanlık ve daha az korkutucu oldu. Birbirinin üzerine istiflenmiş karton kutular vardı etrafta ve bu kutuların içi eski eşyalarla doluydu. 
 Ali’nin annesi ona “Böcek falan çıkabilir o yüzden dikkat et.” dedi.
 “Tamam” demekle yetindi Ali de. 
 Yolun iki yöne ayrıldığını görünce annesi, “En son nereye gittiğini hatırlıyor musun?” diye sordu.  
 “Hayır. Dün çok karanlık olduğu için pek bir şey hatırlamıyorum.” Aklına ayrılıp tek seferde iki yola bakmaktan başka seçenek gelmedi. Bu yüzden yanında getirdikleri telefonlarını kontrol ettiler. Şarjları tamamen doluydu ve hat da net bir şekilde çekiyordu. Birbirlerini aramak durumunda kalırlarsa herhangi bir terslik çıkması mümkün değildi. Bundan emin olunca ayrılıp iki yöne doğru yürüdüler. Ali sol tarafa gitti, annesi ise sağ tarafa. 
 Ali karton kutuların üzerinde bir baykuş heykeli gördü. İlk başta gerçek sansa da hareket etmediğini görünce sahte olduğunu fark etti. Gecelerin bekçisi olan baykuşların buraya gelmesi muhtemeldi gerçi, çünkü burası aşırı karanlıktı. Ya da yarasaların. Odada yarasa olup olmadığını kontrol etmek için tepeye ışık tuttu. Odanın içi o kadar tozluydu ki, etrafta toz sebebiyle oluşan boğucu sis yüzünden tavanı göremedi. 
 Bir süre yürüdükten sonra durup telefonundan saate baktı ve bodrum katına ineli iki dakika geçtiğini gördü. Telefonun ekranı tozlandı. Telefonu kapatıp yürümeye devam etti. Otuz saniye sonra karşısına çıkan duvar yüzünden daha fazla yürüyemedi. Durup duvarı inceledi. Betondan yapılmış düz bir duvardı, evindeki duvarlara kıyasla çok farklıydı. Bu yüzden tüyleri diken diken oldu. Kendisine tuhaf görünen bu duvara kulağını dayadı ve bir kalp atışı duydu. Duvarın ardından gelmiyordu, direkt içinden geliyordu. 
 Ali ürktü ve bulunduğu yerden kaçmak istedi. Telefonunu cebinden çıkarıp annesini aradı ve yanına geleceğini haber verdi. Geldiği yönden geri yürümeye başladı. Daha önce gördüğü baykuş heykelinin yanından geçerken, heykelin kendisine öfkeyle baktığını hissetti. Sinirli gibiydi. Ali rahatsız hissettiği için adımlarını hızlandırdı. Birden telefonunun çaldığını fark etti. Cebinden çıkarıp çağrıya cevap verdi. Arayan kişi annesiydi. 
 “Senin gittiğin yolda bir şey bulabildin mi?” diye sordu Ali’ye. 
 “Hayır…” dedi cılız bir sesle. “Dün buraya geldiğimde eski bir televizyon görmüştüm. Açıktı ve içinden statik sesler çıkmıştı. Ekranında Pamuk’un resmi vardı.” Televizyonun kendisiyle konuştuğunu da ekledi. 
 “Burada eski bir televizyon var ama çalışır durumda değil. Fişi takmak için yer bile yok. Antenleri ve ekranı da kırık.” 
 Ali buna çok şaşırdı. O zaman kendisiyle konuşan kedi resimli televizyon nasıl çalışıyordu, hele bir de televizyon fişe bile takılı değilken? 
 Annesi “Geri dönelim,” dedi. “Benim gittiğim yolda görülmeye değer bir şey yok.” 
 Ali iç çekti. 
 “Kapının orada buluşalım.” 
 Ali “Tamam…” diye yanıt verdikten sonra telefonu kapattı.
 Annesi ile ayrıldıkları yere vardığında, onun gittiği yere son bir kez baktı. Oraya doğru ışık tuttu. Anormal bir şey yoktu. “Ama bu nasıl olur?” diye sorguladı. Bir süre oraya bakakaldı. Kafası karmakarışıktı. Birden annesi tekrardan arayıp kapıya geldiğini söyledi. Ali de yaklaştığını söyledi. Daha fazla bakmanın manasız olduğunu düşünüp kapıya doğru yürüdü. 
 Annesi ile karşılaşınca, Ali’yi yanına alıp bodrum katından salona girdi ve kapıyı kapattı. Bugünlük bir daha girecek gibi değildiler. “Sana söylemediğim bir şey var oğlum…” dedi anne. “Ha? Neymiş o anne?” diye sordu Ali de. 
 “Pamuk’u sen evde yokken ölü bulduk. Sen bilmeyesin diye sana söylemeden toprağa gömdük. Yoksa üzülecektin.” 
 Ali buna her nedense inanmakta güçlük çekti. “Öldüğünü biliyorum zaten” diyerek geçiştirdi ve okula gitmesi gerektiğini söyleyip hemen evden çıktı. Annesi bir şey demediği için görüşürüz demeye bile kalkışmadı.
 Pazartesi akşamı yerde gördüğü kan lekesini annesine söylemeyi unuttu. Gerçi unutmaktan ziyade annesinin kaçamak cevaplar vereceğini düşündüğünden konuyu açmadı. 
 Okula gitmek için pazartesi günkü gibi otobüse bindi, ama bu sefer oturacak yer bulamadığı için ayakta durmak zorunda kaldı. Koltuklar tıka basa doluydu. 
 Okula geldi, dersin olacağı sınıfa girdi ve boş bir masaya oturdu. Diğer öğrenciler ve profesör de sınıfa girdi ve ders başladı. Bu sefer işleyecekleri konu, Endosaykiyatrik Bölünme için kullanılan yöntemlerdi.
 Profesör eline tahta kalem aldı ve beyaz tahtaya yazmaya başladı. Kullanılan çeşitli yöntemlerin isimlerini bir liste halinde yazdı.
 Ali ön koltukta daha önce hiç görmediği bir öğrenciyi fark etti. Çok da dikkat çeken bir görünümü yoktu ama Ali’nin nedense ilgisini çekti. Giydiği simsiyah kapalı kıyafetler dışında diğer öğrencilerden farkı yoktu, kıyafetleri sebebiyle yüzü de görünürde değildi. Hani her sınıfta bir sessiz çocuk tiplemesi olur ya, hiç konuşmaz, elini kaldırmaz ve derse katılmaz; işte onun gibiydi.
 Profesör, tahta yazdığı yöntemlerin nasıl işlediklerini ve birbiri arasındaki farkları ileride teker teker öğreneceklerini söyledi. Bugünlük listedeki ilk yöntemin üzerinden kabaca geçeceğini belirtti. İlk yöntem, Kadavra Yöntemi idi.
 İlk önce kadavranın ne olduğu ve ne olmadığı üzerinde durdu. Kısaca anlatmak gerekirse, bir ölünün belli bir amaç için kullanılan cesedi demekti. Şeytani ayinlerde kadavralar bir kurban olarak sıkça kullanılırdı.
 Diğer yöntem ise Bilinçaltını Kışkırtma yöntemi idi. Bunun üzerinde pek durmadı çünkü bu ertesi günün konusuydu artık. Gerçi yöntemin ismi kendini açıklamakta yeterliydi.
 Birinci yöntemin diğer yöntemlere karşı sahip olduğu avantajları ve dezavantajları anlatmaya başladı. Diğer yöntemlere göre, yetenekten ziyade bilgi ve para gerekliliği vardı. Bu yöntemde aşırı masraflı bir makine kullanıldığı için herkes yapamazdı. Bir yandan da şeytani ayinler hakkında yeterli bir bilgi birikimi şarttı. 
 Ders başlayalı bir saat oldu ve profesör anlatacaklarının bu günlük bu kadar olduğunu söyledi. Soru sormak isteyen var mı diye sordu. Siyah kapalı giyinen sessiz çocuk elini kaldırdı. 
 Profesör ona bakarak “Evet?” dedi.
 “Az önce bahsettiğiniz makinenin ileriki derslerde nasıl bir şey olduğunu görecek miyiz?”
“Maalesef hayır,” dedi profesör. “Bizim için önemli olan makinenin işlevi, onun dışında görünümünü bilmemizin gereği yok.”
 “Neden?” diye sordu sessiz çocuk.
 “Çünkü biz burada psikoloji görüyoruz, makine mühendisliği değil.”
 “Ben nasıl bir şey olduğunu biliyorum.” dedi. “Sakıncası yoksa tahtaya kalkıp anlatabilir miyim?”
 Profesör iç çekip saatine baktı ve gelmesini söyledi. “Buyur bakalım, anlat hadi.”
 Çocuk oturduğu sandalyeden kalktı ve profesörün yanına gitti. Kafasından tutup boynunu kırdı. Yere düşen profesörün kıyafetlerini çıkardı ve midesinden başlayarak yemeye koyuldu. Adamın bağırsakları çocuğun ağzının içinde kanlı haldeydi. Bağırsaklarını yemeyi bitirince böbreklerine geçti. İştahı daha da artan çocuk daha hızlı yemeye başladı. Her yeri kanlar içinde kaldı. Dişlerinde adamın organlarından kalan kırıntılar vardı.
 Bunu gören diğer öğrenciler çığlık atarak sonuçtan çıktı. Kimisi yardım çağırmak için telefondan birilerini aradı. Herkes korku içinde okuldan çıktı ve uzun bir süre gelmemek üzere evlerine gitti. Ali de dâhil.
 Eve geldiğinde o kadar şok içerisindeydi ki kedisi Pamuk’u bile unuttu. Sözde planı, annesinin dediği gibi öldüğüne dair bir kanıt bulmak için toprağı kazacak ve ölüsünü bulacaktı. Ama annesinin ölüyü nereye gömdüğünü bilmediği için planını uygulayamayacaktı. Hem kendisi çok acıktığı için doğru düzgün düşünemedi. Evde hazır yemek yoktu, bu yüzden ya kendisi yemeği hazırlayacaktı ya da dünden kalan elmalı turtayı yiyecekti. Yorgun olduğu için elmalı turtayı yemeyi seçti. Fırından çıkardı ve bir dilim kesip tabağa koydu. Çatal bıçak alıp yemeye başladı. Ağzına bir lokma atınca diline iğrenç bir tat geldi. Ve anladı ki bu elmalı turta falan değildi!
 Tabağa tükürdüğü şeye baktı ve iç organlarından yapılı garip bir şey gördü. Etrafı deri ile kaplanıp turta şekline getirilmişti. Dilinde kan tadı vardı. Tiksinince sesli bir şekilde küfretti. Tuvalete gidip dişlerini fırçaladı. İki kez hem de. Ama tat hala damağındaydı. Yediği şeyin, annesinin pazartesi akşamı yaptığı elmalı turta olması imkânsızdı. Düşünmeyi bırakıp yatak odasına gitti ve uyumaya çalıştı. Bütün bunları unutmak istedi. Odasına girdi, yatağına yattı ve gözlerini kapattı. Derin bir uykuya daldı ve böylece Salı gününü sonlandırdı.
 Aniden bir baykuş sesi duymamla birlikte irkildim. Etrafıma bakındığımda her yer mor bir sis ile kaplı olduğundan herhangi bir baykuş göremedim. Mor sisin ardında tek görebildiğim şey kocaman bir gözdü. Ay gibi gökyüzünde süzülüyor ve ışıltılar saçıyordu. Belki de bunca zamandır orada durup beni izliyordu. 
 Yukarıdaki gözün bakışları bana mıhlanmıştı. Tüylerim ürperdi. Gece kulübüne benzemeyen binaya girip gözün bakışlarından kurtulmaya çalıştım. Bu sefer de baykuş sesleri kulaklarımda çınlamaya başladı. Öfkeli bir baykuş sesiydi ve kulaklarımı kapatsam bile ellerim sesi susturmakta yetersiz kaldı. Lanet okudum ve ağlamak isteği geldi içimden.
 Daha fazla dayanamayıp bağırabildiğim kadar bağırdım. Acı dolu zavallı yakarışlarım gökyüzündeki sise karışıp kayboldu. Bir rüyada olduğumu bildiğim için daha çok bağırdım. Hiçbir şey umurumda değildi. Kurtarılmayı veya duyulmayı istemiyordum zaten. Tek isteğim içimdeki kederi atmaktı. 
 Ölüyormuş gibi hissettim. Ayağa kalkamayacak kadar halsizleştim. Yere yavaşça kendimi bırakırken uzakta iki tane kadın fark ettim. Birisi gece kulübündeki kadındı, ama üzerinde kıyafet yoktu. Diğerinin de ona benzer bir görünümü vardı fakat kıyafetleri üzerindeydi. Oysa gece kulübünde gördüğü kadın çırılçıplaktı şu an. Kıyafetli olan kadın bu rüyaya ait değil gibiydi. Tıpkı Ali’nin BUGÜN’ü gibi. Son düşüncelerimle birlikte yere yığıldım ve gözlerimi bir daha açmamak üzere kapadım.
 Çarşamba günü sabahı uyandığında Ali’nin kulaklarında rahatsız edici bir çınlama vardı. Öyle bir çınlamaydı ki bu, tam bin tane eşek arısı kafasının içinde geziniyor gibiydi. Kanatlarını hızla çırparak sesler çıkarıyorlardı sanki.
 Aşağıya indiğinde aklına Pamuk geldi. Bodrum katına tekrardan bakma isteği duydu içinde. Bu sefer gittiği yoldan değil de annesinin gittiği yoldan gidecek ve gerçekleri kendi gözleriyle görecekti. Kapıyı açtı ve içeriye girdi. Yanına el feneri almaktansa telefonunun fenerini kullanmayı seçti. Çünkü vermiş olduğu karar ani bir karardı. 
 İçeri girdiğinde garip bir görüntüyle karşılaştı. İçlerinde eski eşyalar olan karton kutular üst üste konulup kocaman bir duvar şeklini almıştı. Geçen gün böyle değildi, demek ki birisi gelip burayı kutularla kapatmıştı. Ama bu Ali’yi durdurmadı ve o da kutuları itip düşürmeye çalıştı. Kutular devrilip gürültü çıkardı. Bir tanesi Ali’nin tam üzerine düşecekti ki yana çekilip sıyrıldı. Kutuların içindeki kırılgan objeler çatladı ve parçalara ayrıldı. Cam kırılma sesi odayı kapladı ve Ali irkildi. Yerde kırık parçalar vardı artık.
 İki yola ayrılan yeri tekrardan görünce bu sefer annesinin gittiği yoldan, yani sağ taraftan gitti. Orada babasını gördü. Elinde bıçak vardı ve birini arıyor gibiydi. Kutuları kaldırıp altına bakıyor ve aradığını bulmaya çalışıyordu. Ali’yi görünce bıçağı arkasına sakladı ve yanına gelip burada ne yaptığını sordu.
 “Asıl sen burada ne yapıyorsun?” diye sordu Ali de.
 “Buraları düzenliyordum?” dedi babası. Dediği şeyden kendisi de emin değildi.
 “Elindeki bıçak ne için?” 
 Arkasına sakladığı bıçağı çıkardı. “Aa bu mu?” Elindeki şeye şaşkınlıkla bakıp düşündü. “Kapalı kutuları açmak için? Sanırım?” Bıçağın üzerinde kime ait olduğu belli olmayan bir kan lekesi var gibiydi. Babası da bunu fark edince pas olduğunu söyleyip geçiştirdi. Loş bir ortamda oldukları için kana benzemiş olabileceğini söyledi.
 “Bir şey mi arıyorsun baba?” diye sordu Ali.
 “Eski eşyalardan değerli bir şey var mı diye bakıyorum sadece.”
 “Annemin Pamuk’u nereye gömdüğünü biliyor musun? Onu son bir kez görmek istiyorum.”
 “Ne?! Annen Pamuk’u gömmüş mü? Öldü mü yani?!” 
 “Haberin yok muydu?”
 Babası bir şey söylemedi.
 “İkiniz de yalan söylüyorsunuz.”
 “Hayır hayır!.. Ne yalanı canım! Bir baba oğluna yalan söyler mi ki?”
 “Pamuk hayatta ve bir yerlerde saklanıyor. Sen de onu elindeki kanlı bıçakla buralarda arıyorsun.” Artık sabrı kalmadığı için gerçekleri yüzüne söylemek istiyordu. 
 Arkasından annesi birden çıkageldi. “Oğlum ne oluyor burada?! Niye bağırıyorsun?”
 “Yeter artık, bırakın yalanı!” Ali artık öfkesinden çılgına dönmüştü. “Siz benim gerçek ailem bile değilsiniz. Pamuk’u öldürmek için gelen bir YARIN’sınız!”
 Annesi ve babası birden dönüşüm geçirmeye başladı. Derilerindeki tüyler büyüyüp bir hayvan postu halini aldı. İkisinin boyları anormal bir şekilde uzadı ve dünyadaki en uzun insandan bile daha büyük oldular. Boyları tavana kadar değecek gibiydi. Tırnakları uzayıp sivri bir pençe halini aldı. Dişleri daha da sinsi, korkunç ve dehşet saçan bir görünüme büründü. Şeytani bir şekilde Ali’ye bakarak sırıttılar.
 Soluna baktığında, ekranında kedi görüntüsü olan televizyonu gördü. Parmağıyla gösterip öfkeyle “Sen!..” diye bağırdı. “Bütün bunların arkasında sen vardın değil mi?” 
 Pamuk’un YARIN’ı sinsi bir kahkaha attı. Yaptığı kötülükten keyif alıyor gibiydi. Bunun uzun sürmesini istediği için tadını çıkardı. İğrençlikle dolu gülüşündeki neşesi, Alp Dağları kadar büyüktü. Denizdeki bir dalga gibi gülüşündeki ton bir yükselip bir alçaldı. Ali’ye, “Seni neden şu ana kadar hala öldürmediğimi hiç merak etmedin mi?” diye sordu.
 “Neden?” diye sordu Ali de. Kendisine yönelttiği sorunun cevabını bulamadı bir türlü.
 “Senin YARIN’ın sağ olsun, seni bunca zaman korudu. İlk başta aileden ilk seni öldürecektim, fakat senin o şerefsiz… Neyse… Seni öldüremeyeceğimi anlayınca ailedeki diğer kişilere saldırmaya başladım. Böylece kendime grup kurup senin YARIN’ına da saldırdım. Şöyle söyleyeyim, artık seni koruyamaz.”
 “Pamuk’u asla bulamayacaksınız! Ben varken buna izin vermem!”
 “YARIN’ı olmayan insan, gün sonunda ölür, bunu biliyorsun değil mi? Hem köşeye sıkıştığını ve seni bırakmayacağımızı da eklemek isterim.”
 Ali yumruklarını sıktı. Elinde bir kurşun kalem olsaydı kırabilecek güçteydi. Burnundan soluduğu hava sinirlerini gevşetti. Başı bir tornado gibi dönüyor ve ne yapacağını bilmiyordu. Gözlerinden akan yaşlar acı ve keder doluydu. Bedeni yere yığılmak istedi, çünkü intiharın eşiğine gelen depresif bir insan kadar çaresiz hissetti. Fakat bir yandan da kedisinin hayatta olduğunu bilmek onu rahatlattı. En azından ailesine ait bir şey hayatta kalacaktı. Belki de Pamuk, ileriki hayatında doğuracağı yavru kedilere Ali’den ve onun anne babasından bahsedecekti. Kim bilir? Bunu düşününce içindeki ümitsizlik kayboldu ve huzura ulaştı. Pamuk’un hayatta kalması için dua etti, şeytani bir ayinin ürünü olmasını umursamadı, çünkü Tanrı her şeyi bağışlardı, şeytanı ve onun çocuklarını bile.
 Yere yığıldı ve kendisini ölümün kucağına bıraktı. Gönlü rahattı artık. Canavara dönüşmüş ailesi üzerine gelip uzuvlarını kopardı, bağırsaklarını söktü ve kemiklerini kırdı. Ali bu sırada çektiği acıya rağmen bağırmadı bile, ölümünü sessiz bir şekilde kabullendi. Bilincini aniden kaybettiğinde her şey onun için bitmişti artık. Ali diye bir canlı kalmadı bu dünyada. 
